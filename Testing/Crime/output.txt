ග්‍රෑන්ඩ්පාස් - නාගලගම්වීදිය ප්‍රදේශයේදී පොලිස් භාරයට ගත් කිලෝග්‍රෑම් 13ක බරින් යුත් කෝටි 16ක් පමණ වටිනා හෙරොයින් තොගය සම්බන්ධයෙන් මේ වන විට සැකකරුවන් 5 දෙනෙකු අත්අඩංගුවට ගෙන ඇති බව පොලීසිය පවසයි. 
කොළඹ අද(10) පැවැති මාධ්‍ය හමුවකදී පොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩි මහතා කියා සිටියේ එම මත්ද්‍රව්‍ය ප්‍රවාහනයට යොදා ගත් වාහන කිහිපයක් ද පොලිස් භාරයට ගෙන ඇති බවයි.  මෙම සැකකරුවන් අතර, හෙරොයින් ආනයනය කළ ප්‍රධාන ජාවාරම්කරු ද වන බව ඔහු තවදුරටත් සඳහන් කළේය. හෙරොයින් කිලෝග්‍රෑම් 13ක් සමඟින් නාගලගම්වීදිය ප්‍රදේශයේදී පුද්ගලයෙකු පොලීසිය අත්අඩංගුවට ගත්තේ පසුගිය 6 වන දාය.
මේ අතර අදාළ සිද්ධිය සම්බන්ධයෙන් අත්අඩංගුවට ගත් සැකකරු හරහා ජාවාරමේ මහ මොළකරුවා සතු වත්කම් හා දේපල පිළිබදවද  තොරතුරු රැසක් අද මාධ්‍ය වෙත අනාවරණය කෙරුණි.
ග්‍රෑන්ඩ්පාස් පොලීසියේ අපරාධ අංශයේ නිලධාරීන් පිරිසක් නාගලම්වීදිය ප්‍රදේශයේ සිදුකළ මෙහෙයුමක් අතර තුර හෙරොයින් කිලෝග්‍රෑම් 13 ක් සමඟ පුද්ගලයෙකු අත්අඩංගුවට ගත් අතර ඔහුගෙන් ලද තොරතුරු අනුව ජාවාරමේ මහ මොළකරු ලෙස සැලකෙන ජපන් චුටි නම් පුද්ගලයාගේ තොටළඟ මාදම්පිටිය පාරේ පිහිටි නිවස පරීක්ෂාවට ලක්කෙරුණි.
දෙමහල් නිවසක් වු මෙම නිවසේ ඉහළ මහලයේ පවත්වාගෙන ගිය දේවාලයක් වැනි කොටසක් පරීක්ෂා කිරීමේදී එහි බිත්තියක සගවා තිබු අසූලක්ෂ හැත්තෑදහසක මුදලක්ද සොයාගෙන තිබේ.
එමෙන්ම සැකකරු සතු නාගලම්විදිය ප්‍රදේශයේ පිහිටි තවත් ගොඩනැගිල්ලක් පරීක්ෂා කිරීමේදී එහි තිබු ප්‍රාඩෝ වර්ගයේ රථ 2 ක්, මෝටර් රථ 2 ක් සහ මෝටර් සයිකල් 3 ක්ද පොලිස් භාරයට ගෙන තිබේ.
හොරොයින් ජාවාරමේ ප්‍රධාන ජාවාරම්කරුගේ මෙම නිවස වටලන විට ඔහුගේ බිරිද සහ දරුවන් පළාගොස් තිබුණි.
රුපියල් කෝටියකට අධික වටිනාකමකින් යුත් හෙරොයින් තොගයක්‌ රැගෙන යතුරුපැදියක යමින් සිටි මත්ද්‍රව්‍ය ජාවාරම්කරුවකු මෝදර ඉබ්බගෙවත්ත ප්‍රදේශයේදී පොලිස්‌ මත්ද්‍රව්‍ය නාශක අංශය විසින් පෙරේදා (09 වැනිදා) රාත්‍රි අත්අඩංගුවට ගෙන ඇත.
මෙම හෙරොයින් තොගය කොළඹ ප්‍රදේශයේ මත්ද්‍රව්‍ය ජාවාරම්වලට සම්බන්ධ ව්‍යාපාරිකයන්ට බෙදාදීමට රැගෙන යද්දී මෙසේ පොලිසියට කොටු වී තිබේ.
අත්අඩංගුවට ගත් හෙරොයින් තොගය කිලෝ ග්‍රෑමයක බරින් යුක්‌තය.
අත්අඩංගුවට ගත් සැකකරු රැඳවුම් නියෝග මත තබාගෙන ප්‍රශ්න කරගෙන යයි. මෙම හෙරොයින් තොගය සැකකරුට භාරදී තිබුණේ කොළඹ ප්‍රධාන පෙළේ ජාවාරම්කරුවකු විසින් බව හෙළි වී ඇත.
සැකකරුට අයත් නවීන පන්නයේ යතුරුපැදියක්‌ ද පොලිස්‌ භාරයට ගෙන තිබේ.
පොලිස්‌ මත්ද්‍රව්‍ය නාශක අංශයේ නියෝජ්‍ය පොලිස්‌පති කමල් සිල්වා මහතාගේ ප්‍රධානත්වයෙන් මේ පිළිබඳ පරීක්‌ෂණ පැවැත්වේ.
පාතාල නායකයකු බව කියන "රනාලේ සමයා" ඇතුළු හත්දෙනකු ඝාතනය කිරීම සඳහා යොදාගත් බවට සැක කරන සුදු පැහැති වෑන් රථයේ තිබී ඝාතකයන්ගේ බවට සැක කරන ඇඟිලි සටහන් 27 ක්‌ පොලිසිය මගින් ඊයේ (28 වැනිදා) සොයාගෙන ඇත.
වෙඩි තැබීම සඳහා පැමිණි පාතාල කල්ලිය පලාගිය වෑන් රථය මොරගහහේන ප්‍රදේශයේ දමාගොස්‌ තිබියදී පොලිසිය මගින් ඊයේ පෙරවරුවේදී සොයාගෙන තිබේ.
ඝාතකයන්ගේ බවට සැක කරන ඇඟිලි සටහන් සහ ලේ පැල්ලම් කීපයක්‌ හමුවී ඇත්තේ එම වෑන් රථයේ තිබියදීය.
පොලිසිය මගින් සොයාගන්නා ලද වෑන් රථය ත්‍රිකුණාමලය කින්නියා ප්‍රදේශයේ පදිංචිකරුවකුට අයත් එකක්‌ බව පොලිස්‌ විමර්ශනවලින් හෙළිවී තිබේ.
එම වෑන් රථය කුලී ගමනක්‌ යන මුවාවෙන් ලබාගෙන මෙම ප්‍රහාරය සඳහා යොදාගෙන ඇති බව ද පොලිසිය අනාවරණය කරගෙන ඇත. මෙම වෑන් රථය පැහැරගත් බවට සීදුව පොලිසිය වෙත පැමිණිල්ලක්‌ ද ලැබී තිබිණි.
ප්‍රහාරය එල්ල කර පලාගිය සන්නද්ධ පිරිස මොරගහහේන ප්‍රදේශයේ අතහැර දමා තිබෙන ගබඩාවකදී ඔවුන් ඇඳ සිටි පොලිස්‌ ඇඳුමට සමාන ඇඳුම් ඉවත් කර වෙනත් ඇඳුම් ඇඳගෙන යන්නට ඇතැයි සාක්‍ෂි ලැබී තිබේ.
එම අතහැර දැමූ ගබඩා සංකීර්ණ ගොඩනැඟිල්ලේ තිබී හිස්‌ මත්පැන් බෝතල් කීපයක්‌ ද පොලිසියෙන් සොයාගෙන ඇති අතර ප්‍රහාරයෙන් පසු හෝ ඊට පෙර ඔවුන් එම මත්පැන් පානය කර පලායන්නට ඇති බව පොලිසිය සැක කරයි.
මෙම ඝාතන සිද්ධිය සම්බන්ධයෙන් පරීක්‍ෂණ පැවැත්වීම සඳහා විශේෂ පොලිස්‌ කණ්‌ඩායම් 9 ක්‌ යොදවා ඇත.
එමෙන්ම බන්ධනාගාර දෙපාර්තමේන්තුව මගින් ද මෙම ප්‍රහාරය සම්බන්ධයෙන් වෙනමම පරීක්‍ෂණයක්‌ පවත්වාගෙන යයි.
'සමයා' ඇතුළු පාතාල පිරිස ඝාතනය සඳහා පැමිණි සන්නද්ධ පුද්ගලයන්ට බන්ධනාගාරය තුළින් තොරතුරු ලැබුණාදැයි සොයා බලාගෙන යයි.
පොලිසිය මෙතෙක්‌ සිදුකළ විමර්ශනවලින් හෙළිවී ඇත්තේ මෙම ඝාතන අංගොඩ ලොක්‌කා නමැති පාතාල නායකයා සහ ඔහුගේ කල්ලිය විසින් සිදුකර ඇති බවයි. අංගොඩ ලොක්‌කාගේ සහ සමයාගේ පාතාල කල්ලි අතර වසර ගණනක්‌ තිස්‌සේ පවත්නා ගැටුම්වල ප්‍රතිඵලයක්‌ ලෙස මෙම ඝාතන සිදුවී ඇති බව පොලිස්‌ විමර්ශනවලින් හෙළිවී තිබේ.
මෙම ප්‍රහාරය සඳහා අංගොඩ ලොක්‌කා නමැති පාතාල නායකයා පෞද්ගලිකවම සහභාගි වී ඇති බවට ද පොලිසිය වෙත තොරතුරු ලැබී ඇත. ප්‍රහාරය සඳහා ටී 56 ගිනි අවි 6 ක්‌ පමණ යොදාගන්නට ඇතැයි පොලිසිය සැක පහළ කරයි.
මෙම ප්‍රහාරය එල්ල කර සන්නද්ධ පිරිස පලාගිය මාර්ගය දෙපස නිවාසවල සහ වෙළෙඳසල්වල ඇති සී. සී. ටී. වී. කැමරා පොලිසිය විසින් ඊයේ පරීක්‍ෂා කළ ද වැදගත් යමක්‌ සොයාගැනීමට නොහැකි වී ඇත. ප්‍රහාරය එල්ල කළ ඝාතකයන් මේ වන විට හඳුනාගෙන සිටින අතර ඉදිරි දින කීපයේදී ඔවුන් අත්අඩංගුවට ගැනීමට කටයුතු කරන බව පොලිසිය පවසයි.
බස්‌නාහිර පළාත භාර ජ්‍යෙෂ්ඨ නියෝජ්‍ය පොලිස්‌පති නන්දන මුණසිංහ, නියෝජ්‍ය පොලිස්‌පතිවරුන් වන ප්‍රියන්ත ජයකොඩි, ජී. කේ. පෙරේරා, ජ්‍යෙෂ්ඨ පොලිස්‌ අධිකාරි උපුල් නිල්මිණි ආරියරත්න, සහකාර පොලිස්‌ අධිකාරි කපිල ප්‍රේමදාස මහත්වරුන්ගේ උපදෙස්‌ මත පරීක්‍ෂණ පැවැත්වේ.
අවුරුදු 15 -16 ත් වයසේ පාසල් සිසුන් දෙදෙනකු අපයෝජනයට ලක්‌ කිරීමේ සිද්ධියක්‌ සම්බන්ධයෙන් විදුහල්පතිවරයකුව සිටි සහෝදරතුමකු ළමාරක්‌ෂක අධිකාරිය පොලිසියේ සහාය මත මීගමුවේ දී අත් අඩංගුවට ගෙන තිබේ.
මෙම සහෝදරතුමා හලාවත විදුහලක විදුහල්පතිව සේවය කරමින් සිටියදී 2015 වසරේදී මෙම සිද්ධිය සිදුව ඇත. සිසුන් දෙදෙනාගේ මාපියන් ළමාරක්‌ෂක අධිකාරියට කරන ලද පැමිණිල්ලකට අනුව සැකකරු අත්අඩංගුවට ගෙන හලාවත මහෙස්‌ත්‍රාත් අධිකරණයට 17 දින ඉදිරිපත් කිරීමෙන් පසු ලබන 27දා දක්‌වා රක්‌ෂිත බන්ධනාගාරගත කර තිබේ.
"චදිත් මැරුවේ පොලිසියෙන් ගහලා. ඒකට පොලිසියේ පස්‌ දෙනෙක්‌ අත්අඩංගුවට ගත්තා කියලා අපට වැඩක්‌ නැහැ. එයින් සිදුවුණේ මායි දරුවෝ දෙන්නයි මේ ලෝකයේ තනි වුණ එක විතරයි".
පෑලියගොඩ පොලිසිය මඟින් අත්අඩංගුවටගත් සැකකරුවකුගේ ප්‍රකාශයක්‌ මත අත්අඩංගුවට ගෙන සිටියදී මියගිය බෝමිරිය, රස්‌සපාන ප්‍රදේශයේ පදිංචිව සිටි චදිත් ශ්‍යාමන් වික්‍රමආරච්චි නමැති 42 හැවිරිදි දෙදරු පියාගේ ආදරණීය බිරිඳ වන අනුරාධා නිල්මිණි විඡේසේකර මහත්මිය (33) සිය සැමියාගේ හදිසි වියෝව විඳදරා ගැනීමට නොහැකිව හැඬූ කඳුළින් එසේ පැවසුවාය.
සිද්ධිය වූ දිනයේ (25 දා) පාන්දර 4.00 ට විතර සිවිල් ඇඳුමින් සැරසී සිටි පස්‌ දෙනෙක්‌ අපේ ගෙදරට ආවා. එසේ ඇවිත් ඔවුන් චදිත් කියමින් අපේ ගෙදර දොරට ගැහුවා. ඒ වෙලාවේ මා ඔයාලා කවුද කියලා ඇසුවා. එතකොට අපි පෑලියගොඩ පොලිසියෙන් කියලා කීවා. නමුත් මා දොර ඇරියේ නැහැ. 
මා 119 ට කියනවා කියලා ඔවුන්ට කීවා. කීවාට කමක්‌ නැහැ, දොර ඇරපන් කීවා. මා කීවා එළිවුණාම එන්න කියලා.
ඔවුන් කීවා දොර ඇරපන්, නැති නම් දොර කඩනවා කීවා. පසුව ඔවුන් ඉදිරිපස දොරට පමණක්‌ නෙවෙයි පිටුපස තිබෙන දොරටත් දෙදෙනෙක්‌ ඇවිත් ගැහුවා. ඒ කෙනෙක්‌ චදිත් දොර ඇරපන් කීවා. එතකොට අපි ඉදිරිපස දොර අරිනවාත් සමඟම පිටුපස දොරට ගැසූ දෙදෙනා එම දොර කඩාගෙන නිවස ඇතුළට ආවා.
අපි එළියට ඇවිත් බලන විට සුදු පාට සිල්වර් කලර් කාර් එකක්‌ තිබුණා. ඔවුන් ඇවිත් තිබුණේ ඒ කාර් එකෙන්. ඉස්‌සරහ දොරින් ඇතුළු වූ දෙදෙනා ළඟ මාංචු කුට්‌ටමක්‌ හා පිස්‌තෝලයක්‌ වැනි කුඩා ගිනි අවියක්‌ තිබුණා. ඔවුන් සමඟ අත්දෙකට මාංචු දැමූ කෙනෙක්‌ ද සිටියා.
මේ අවස්‌ථාවේ එක්‌ නිලධාරියෙක්‌ මාංචු දාලා සිටි කෙනා චදිත්ට පෙන්නලා මේ ඉසුරු උඹ හඳුනනව ද කියලා ඇසුවා. එතකොට චදිත් කීවා එයා මා සමඟ තරහයි, මා කතාකරන්නේ නැහැ. ඔහුත් සමඟ මගේ කිසිම ආශ්‍රයකුත් නැහැ කියලා කීවා. මා සමඟ තරහට ඔහු මොනවා හරි කීවා ද කියලා දන්නේ නැහැ කියලාත් චදිත් කීවා.
ඊට පස්‌සේ එතැන හිටිය තවත් නිලධාරියෙක්‌ චදිත් සමඟ මොනවද කතා කළා. ඒ චදිත් සමඟ පමණයි. මට එතැනට යන්නට දුන්නේ නැහැ. මට නිවසට යන්නට කීවා. පසුව ඔවුන් කීවා පොඩි කට උත්තරයක්‌ ගන්නට එක්‌කර ගෙන යනවා. බයවෙන්න එපා කියලා. චදිත් ඔවුන් ආ කාර් එකට දා ගත්තා. මට උදේට පොලිසියට එන්නැයි ඔවුන් කීවා.
පාතාල නායකයකු බව කියන ගොනා කෝවිලේ රොහා නමැත්තා වෙඩි තබා ඝාතනය කිරීමට රැගෙන ආ බවට සැකකරන ගිනි අවි දෙකක්‌ ගල්කිස්‌ස අධිකරණ ශාලාව තුළ සඟවා තිබියදී පොලිසිය මගින් ඊයේ (01 වැනිදා) දහවල් සොයාගෙන ඇත.සොයා ගත් ආයුධ අතර මි.මී. 9 වර්ගයේ පිස්‌තෝලයක්‌ සහ රිවෝල්වරයක්‌ ඇති අතර, මෙම අවි දෙකේම ජීව උණ්‌ඩ පුරවා වෙඩි තැබීමට සූදානම් කර තිබූ බව පොලිසිය පවසයි.
මෙම අවි සොයා ගැනීමත් සමගම පොලිසිය ක්‍ෂ්ණික මෙහෙයුමක්‌ ක්‍රියාත්මක කර ඇති අතර එහිදී සැකකටයුතු පුද්ගලයන් සිව් දෙනකු අත්අඩංගුවට ගැනීමට හැකි විය.
ගල්කිස්‌ස පාතාලයේ නායකයා බව කියන හැරල්ඩ් රෝහණ ද සිල්වා නොහොත් ගොනා කෝවිලේ රොහා මිනීමැරුම් නඩු දෙකකට ඉදිරිපත් කිරීම සඳහා ගල්කිස්‌ස අධිකරණය වෙත ඊයේ පෙරවරුවේ රැගෙන එනු ලැබීය.
මොහු එක්‌ නඩුවකට ඉදිරිපත් කර අනිත් නඩුව සඳහා කැඳවන තුරු සිර මැදිරියක රඳවා සිටියදී අධිකරණ ශාලාවේ තිබී මෙම අවි දෙක සොයා ගෙන තිබේ.
මීට මාස කීපයකට පෙර සොරා ගන්නා ලද වාහනයක්‌ අත්අඩංගුවට ගැනීමට ගිය උප පොලිස්‌ පරීක්‍ෂකවරයකු කුරුණෑගල හෝටලයකදී වෙඩි තබා ඝාතනය කර තිබුණේ රොහා විසිනි.
මෙම සිද්ධියෙන් පසු පලා යමින් සිටි රොහා පොලිස්‌ අත්අඩංගුවට පත් විය. මහර අධිකරණ ඉදිරිපිටදී ලංසියා නමැති පාතාල නායකයා වෙඩි තබා ඝාතනය කරනු ලැබුවේද රොහා විසින් බව හෙළි වී තිබිණි.
ලංසියාගේ පාතාල කල්ලියේ සාමාජිකයන් විසින් රොහා ඝාතනය කිරීමට මෙම ගිනි අවි රැගෙන එන්නට ඇතැයි පොලිසිය සැක කරයි.
රොහා ඝාතනය කිරීමට ලංසියාගේ කල්ලිය උත්සාහ කරන බවට ලැබී තිබූ තොරතුරු මත පොලිසිය පසුගිය 28 දා පෙරවරුවේ සිට ගල්කිස්‌ස ප්‍රදේශයේද අධිකරණය හා ඒ අවට ප්‍රදේශයේද දැඩි ආරක්‍ෂාවක්‌ යොදා තිබුණි.
අධිකරණයට පැමිණෙන සියලුම පුද්ගලයන් දැඩි පරීක්‍ෂාවට ලක්‌ කිරීමට කටයුතු කළ බව ජ්‍යෙෂ්ඨ නිලධාරියෙක්‌ පැවසීය.
අධිකරණ ශාලාව අසල තාප්පයෙන් හෝ කාණුවක්‌ හරහා ඇතුළු වූ පුද්ගලයකු මෙම අවි රැගෙන එන්නට ඇති බව පොලිසිය පවසයි.
නියෝජ්‍ය පොලිස්‌පති වසන්ත වික්‍රමසිංහ, ජ්‍යෙෂ්ඨ පොලිස්‌ අධිකාරී චන්දන ගලප්පත්ති යන මහත්වරුන්ගේ අධීක්‍ෂණයෙන් මේ පිළිබඳව වැඩිදුර පරීක්‍ෂණ පැවැත්වේ.
ලෝක කාන්තා දිනය දා මවකට දත් කැඩෙන්න ගහලා.
ලෝක කාන්තා දිනය සමරන මොහොතේදී සිවුදෙනකුගේ පහර කෑමට ලක්‌වූ කාන්තාවක ගැලවුණු දතක්‌ද රැගෙන ගම්පොළ පොලිසියට පැමිණීමෙන් පසු රෝහල් ගත කර තිබේ.
මෙසේ පහර කෑමට ලක්‌වී ඇත්තේ දැල්පිටිය වත්තේහේන ප්‍රදේශයේ පදිංචි 56 හැවිරිදි මවකි. ඇය ගම්සභා මාර්ගයේ යමින් සිටියදී කබී නමැති 20 හැවිරිදි තරුණයකු සමඟ කතුන් තිදෙනකු ඇයට අතින් පයින් හා ගල්වලින් පහර දුන් බව ගම්පොළ පොලිසියට පැමිණිලි කොට තිබේ.
කබී නමැති අයගේ පෙම් සබඳතාවක්‌ මුල් කර ගනිමින් ඇති වූ ආරවුලකදී මෙම කාන්තාව මෙසේ පහර කෑමට ලක්‌ව ඇති අතර එම තරුණයා තම කෙස්‌ වැටියෙන් අල්ලා කට මිරිකා පසුව මුහුණට පහර දීමේදී දත ගැලවී වැටී ඇති බව ඇයගේ පැමිණිල්ලේ සඳහන් වේ.
සිද්ධිය සම්බන්ධයෙන් සැක සිව්දෙනා අත්අඩංගුවට ගෙන තිබේ.
ගම්පොළ මූලස්‌ථාන පොලිස්‌ ස්‌ථානාධිපති ප්‍ර. පො. ප. උපාලි යාපා, අපරාධ අංශ ස්‌ථානාධිපති වී. එන්. කාන්ගර යන නිලධාරින්ගේ උපදෙස්‌ මත උ. පො. ප. සමීර රංගන, උ. පො. ප. ජයන්ත යන මහත්වරුන් ඇතුළු කණ්‌ඩායමක්‌ පරීක්‍ෂණ සිදු කළහ.
සරසවිය උණුසුම් කළ නවකවධ වදකාගාරය.
'දඬුවම බරපතළ වන තරමට සෙසු සිසුන්ටත් ආදර්ශයක්‌' සිසුන් නිරුවත් කර ලිංගික උත්තේජක ක්‍රියාකාරකම්වල යොදවලා.
හිඟන්නාගේ තුවාලය මෙන් සුව නොවන ගඳ ගසන, වනයක්‌ තරමටම අපුල දෙයකි විශ්වවිද්‍යාල තුළ සිදුවන නවකවධය. මෙම වසරේ ගතවූ මාස දෙක ඇතුළත පේරාදෙණිය විශ්වවිද්‍යාලය තුළ සිදුවූ නවකවධ සිද්ධීන් තුනක්‌ හේතුවෙන් අධිකරණයේ පිහිට පැතීමට සිදුව තිබිණි. ඒ අතරින් ප්‍රබලතම සිද්ධිය වූයේ, ඉකුත් 19 වැනි දින අනාවරණය වූ කුලියට ගත් නිවසක පවත්වාගෙන ගිය නවකවධය ලබා දෙමින් වධකාගාරයක ස්‌වරූපයෙන් පවත්වාගෙන ගිය බව කියන සිදුවීමය.
පේරාදෙණිය විශ්වවිද්‍යාලයේ කෘෂිකර්ම පීඨයේ දෙවැනි වසරේ සිසුන් පහළොස්‌දෙනකු විසින් එම පීඨයට කුළුඳුලේ පැමිණි නවක සිසුන් අටදෙනකු සඳහා නවක වධය දෙමින් සිටියදී විශ්වවිද්‍යාලයේ විනය පාලකවරයා වන ආචාර්ය ගාමිණී හිටිනායක මහතා ගේ අතටම අල්ලා ගත හැකි වූ මෙම සිද්ධිය සම්බන්ධයෙන් වීඩියෝ දත්ත සහිත සාක්‌ෂි මේ වන විට අධිකරණය වෙත ලබා දී තිබේ. එබැවින්ම මෙය ගොතන ලද්දක්‌ හෝ වෙනයම් කල්පිතයක්‌ හෝ මවා පා කී මුසාවක්‌ නොවන්නේය. 
පේරාදෙණිය මෙගොඩ කළුගමුව අංක 143 දරන නිවස අලුතින් ඉදිකරමින් පවතින්නකි. එහි හිමිකරුවෝ නිවස කුලියට ලබා ගැනීමට පැමිණි උදවිය පිළිබඳව කිසිත් නොදත්හ.
අපි ගන්නෝරුවේ වැඩකරන්නේ සැලසුම් ශිල්පීන් වශයෙන්. මේ ළඟින් නවතින්න තියෙනවා නම් හරිම පහසුයි. යන්නෙන් පැවසූ සිසුන් තිදෙනෙක්‌ ඔවුන් රැකියා නියුක්‌තිකයන් බවට මවාපෑමක්‌ කර ඇත. ඒ අනුව මුලින් රුපියල් දසදහසක මාසික කුලියක්‌ කථිකා කොට ගනිමින් මාස තුනක කුලිය වන තිස්‌දහසක මුදලක්‌ ගෙහිමියාට දී නිවස කුලියට ගැනීමට කටයුතු කර ඇත. මෙම සිසුන් තිදෙනා සමඟ තවත් සිසුන් කිහිප දෙනකු නිවසේ පදිංචියට පැමිණ ඇති අතර වරින් වර මෙම නිවසට සිසුන් වැඩි පිරිසක්‌ ආ ගිය බව ගම්මු දනිති. 
මේ සම්බන්ධයෙන් විවිධ අවස්‌ථාවල සැක පහළ වුණු ගම්මු සිසුන්ගේ ක්‍රියාකාරකම්වල අකටයුතුකම් සිදුව ඇත්ද යන්න සොයා බලන ලෙස පේරාදෙණිය විශ්වවිද්‍යාලයේ පාලනාධිකාරිය වෙත ලිතව සහ වාචිකව පැමිණිලි කර තිබිණි. මෙම පැමිණිලි ඉවත නොදැමූ විශ්වවිද්‍යාල උපකුලපති මහාචාර්ය උපුල් දිසානායක මහතා සහ විශ්වවිද්‍යාලයේ විනය පාලක ආචාර්ය ගාමිණී හිටිනායක මහතා සාක්‌ෂි සහිතව සිද්ධිය සිය දෑසට හසුකර ගන්නා තෙක්‌ ඉවසූහ. ඒ අවස්‌ථාව උදාවූයේ ඉකුත් 19 දින මධ්‍යම රාත්‍රිය එලැඹීමට ඔන්න මෙන්න තිබියදීය.
කෘෂි පීඨයේ දෙවැනි වසර සිසුන් එදින ඉරිදා දිනයක්‌ බැවින්, සිය ජංගම දුරකථන ඔස්‌සේ, නවක සිසුන් සම්බන්ධ කර ගැනීමට උත්සාහ දරා ඇත. ඒ අනුව පළමුව මහනුවර දළදා මාලිගය අසලටත් දෙවනුව ගුඩ්ෂෙඩ් බස්‌ නැවතුම්පළටත් තෙවනුව ගලහා වටරවුම අසලටත් පැමිණෙන ලෙස දන්වා ඇත. නවක සිසුන් අටදෙනා ගලහ වටරවුමට පැමිණි බව දැනුම් දුන් පසු දෙවන වසර සිසුන් කිහිපදෙනෙක්‌ මුහුණු ආවරණය කර යතුරුපැදිවලින් පැමිණ, වරින් වර නවක සිසුන් අදාළ නිවස වෙත රැගෙන ගොස්‌ ඇත. මෙම සිදුවීම මෙසේ සිදුවන්නේය යන්න හෝ කලක්‌ තිස්‌සේ තොරතුරු සොයමින් සිටි විශ්වවිද්‍යාල විනය පාලක ආචාර්යවරයා තවදුරටත් විමසිලිමත්ව සිටිමින් කෘෂිකර්ම පීඨයේ, පීඨාධිපති ආචාර්ය ඩී. කේ. එන්. ජී. පුෂ්පකුමාර මහතාද ආරක්‌ෂක අංශ නිලධාරීන්ද කැටුව අදාළ නිවස වෙත ගොස්‌ ඇත. එහි යන විට නවක වධයට ලක්‌ කරමින් සිසුන්ට විවිධ ක්‍රියාකාරකම්වල නිරත වන ලෙස අණකරමින් සිටි දෙවන වසරේ සිසුන් දැකගත හැකි වූ බව ආචාර්යවරුන් පැවසූහ. මෙම සිදුවීම වීඩියෝ ගත කර අවසානයේ නිවස තුළට ගොස්‌ සියලුම සිසුහු සිය භාරයට ගැනීමෙන් පසුව පේරාදෙණිය පොලිසියට දැනුම් දී ඇත.
දෙල්ගොඩ පංච පුද්ගල ඝාතනයේ විත්තිකරු ගස්‌.
මීගහවත්ත, දෙල්ගොඩ මහවත්තේදී 2007 වර්ෂයේදී මැයි මස 28 වැනිදා රාත්‍රි එකම පවුලේ පස්‌ දෙනකු තියුණු ආයුධවලින් කපා කොටා ඝාතනය කිරීමේ චෝදනාවට වරදකරුවූ විත්තිකරුට ගම්පහ මහාධිකරණ විනිසුරු ප්‍රියන්ත ප්‍රනාන්දු මහතා ඊයේ (22 දා) මරණීය දණ්‌ඩනය නියම කළේය.
එම නිවසේ සිටි එවකට 12 හැවිරිදි දැරියක දූෂණය කිරීම සහ මිනී මැරීමට තැත් කිරීමේ චෝදනා දෙකට මරණ දඬුවම නියම වූ චූදිතට බරපතළ වැඩ ඇතිව වසර 30 ක සිරදඬුවමක්‌ද නියම විය. චෝදනා දෙකට රුපියල් 20000 ක දඩයක්‌ නියම වූ අතර දඩ මුදල් නොගෙවන්නේ නම් එක්‌ වසරක ලිහිල් සිර දඬුවමක්‌ නියම කෙරිණි. වින්දිත දැරියට රුපියල් ලක්‍ෂ පහක වන්දි මුදලක්‌ ගෙවීමටද නියම විය. වන්දි මුදල් නොගෙවන්නේ නම් තවත් වසර 02 ක ලිහිල් සිරදඬුවම් නියම කෙරුණි.
මිනීමැරීම ඇතුළු චෝදනා 08 ක්‌ යටතේ විත්තිකරුවන් දෙදෙනකුට නීතිපතිවරයා විසින් ගම්පහ මහාධිකරණයේ නඩු පවරා තිබුණි. ඉන් එක්‌ විත්තිකරුවකු එම සියලු චෝදනාවලින් නිදොස්‌ කොට නිදහස්‌ කරන ලෙසට ඊයේ නියම කළ මහාධිකරණ විනිසුරුවරයා එක්‌ විත්තිකරුවකු පමණක්‌ නඩු විභාගයේදී සියලු චෝදනාවලට වරදකරු කර මරණීය දණ්‌ඩනය නියම කළේය.
කරුණාරත්න වීරකෝන් මුදලිගේ තිලකරත්න (පියා) සෝලාංගආරච්චිගේ දොන් රම්‍යලතා, (මව) කේ. ඩබ්. දිල්ශාන් මධුවන්ත (පුතා), කේ. ඩබ්. සජිත් ලක්‌ෂාන් (පුතා) සහ එම පවුලේ මිත්තනියවූ සෝලංගආරච්චිගේ පබාවතී යන පස්‌ දෙනාගේ ඝාතනය සම්බන්ධයෙන් 42 හැවිරිදි දෙදරු පියකු වන වැලිවිට දොන් මහේෂ් ලසන්ත පෙරේරා, නමැති ත්‍රිරෝද රථ රියෑදුරුට මෙසේ මරණීය දණ්‌ඩනය නියම විය.
පළමු විත්තිකරු වූ මල්ලිකාආරච්චිලාගේ උපතිස්‌ස නමැති විත්තිකරු නිදොස්‌කොට නිදහස්‌ කෙරිණි. ඉඩම් ආරවුලක්‌ එම ඝාතනයට මුල්වී තිබූ බවත් මරණකරුවන් සහ විත්තිකරුවන් දෙල්ගොඩ මහවත්තේම පදිංචි ඥාතීන් බවටත් මහාධිකරණයේදී සඳහන් විය. ඝාතනයට අදාළ සැකකරුවන් දෙදෙනකු වූ එදිරිසිංහ ආරච්චිලාගේ උපසේන සහ එදිරිසිංහ ආරච්චිලාගේ අමරදාස යන අයියා මලෝ දෙදෙනා එම වකවානුවේදී පොලිස්‌ වෙඩි පහරින් මියගොස්‌ ඇති බවටත් මහාධිකරණයේදී සඳහන් විය.
9 හැවිරිදි දරුවාට පහරදුන් පියා හිරේ.
වයස අවුරුදු 09ක පිරිමි දරුවකුට ඔහුගේ පියා විසින් පහරදී කෲරත්වයට පත් කිරීමේ සිද්ධියක්‌ සම්බන්ධයෙන් පොළොන්නරුව මහාධිකරණයේ විභාග වූ නඩුවක වරදකරු වූ පුද්ගලයකුට වසර දෙකක සිර දඬුවමක්‌ සහ රුපියල් පනස්‌ දහසක දඩයක්‌ පොලොන්නරුව මහාධිකරණ විනිසුරු එච්.ජී.පී.එම්. රණවීර මහතා විසින් නියම කරන ලදී.
මෙයට අමතරව වින්දිත දරුවාට රුපියල් 5000 ක වන්දියක්‌ද ගෙවන ලෙසට නියෝග කෙරිණි.
මෙසේ දඬුවම් නියම වූයේ පොලොන්නරුව, කදුරුවෙල, මානික්‌කම් පට්‌ටිය පදිංචි අයකුටය.
2013 වසරේ සැප්තැම්බර් මස 21 වැනිදා හෝ ඊට ආසන්න දිනයකදී පොලොන්නරුව, කදුරුවෙල මානික්‌කම්පට්‌ටිය ප්‍රදේශයේදී වයස අවුරුදු 09 ක්‌ වූ තමාගේම පිරිමි දරුවාට පහරදී කෲරත්වයට පත් කළ බවට චෝදනා ගොනු කොට නීතිපතිවරයා විසින් මෙම නඩුව පවරා තිබිණි.
රජයේ අධිනීතිඥ අකිල අමුණුගම මහතා පැමිණිල්ල මෙහෙයවීය.
නීතිඥ චන්දික තිලකරත්න මහතා විත්තිකරු වෙනුවෙන් පෙනී සිටියේය.
සුදු වෑන් රියකින් ඇවිත් ඉපලෝගම ව්‍යාපාරිකයෙක්‌ පැහැරගෙන.
සුදු පැහැති වෑන් රථයකින් පැමිණි සන්නද්ධ පිරිසක්‌ විසින් කැකිරාව ඉපලෝගම ප්‍රදේශයේ ව්‍යාපාරිකයකු පැහැරගෙන යාම පිළිබඳව ඉපලෝගම පොලිසිය පරීක්‍ෂණ ආරම්භ කර ඇත.
ආයුධ සන්නද්ධ පිරිස පෙරේදා (9 දා) උදැසන 7.00 ට පමණ සුදු පැහැති වෑන් රථයකින් නිවසට පැමිණ මෙම පැහැර ගැනීම සිදුකළ බව 38 හැවිරිදි ව්‍යාපාරිකයාගේ බිරිඳ පොලිසියට පැමිණිලි කර ඇත. 
පැමිණි පිරිස පැය භාගයක පමණ කාලයක්‌ සැමියා සමග කතා කරමින් සිටි බවත් ඔවුන් බණ්‌ඩාරවෙල පොලිසියේ පිරිසක්‌ බව පැවසූ බවත් ඇය පොලිසියට පවසා ඇත. පසුව වෙනත් නිවසක්‌ පෙන්වීම සඳහා යන බව පවසමින් පැමිණි පිරිස සැමියා සුදු වෑන් රථයේ නංවාගෙන ගිය බවද ඇය පොලිසියට පවසා ඇත.
පොලිසිය සිදුකළ විමර්ශනවලදී නිවස අසල සිට ගමන් කළ වෑන් රථයක සහ කැබ් රථයක සීසීටීවී දර්ශන තිබෙන බවත් උසස්‌ පොලිස්‌ නිලධාරියෙක්‌ "දිවයින"ට පැවැසීය.
ඉපලෝගම පොලිස්‌ ස්‌ථානාධිපති එම්. උඩුකුඹුරගේ මහතාගේ උපදෙස්‌ මත අපරාධ අංශයේ ස්‌ථානාධිපති ආර්. එම්. ටී. විමලවීර මහතා ඇතුළු නිලධාරීන් කණ්‌ඩායමක්‌ වැඩිදුර විමර්ශන සිදුකරති.
නීති විරෝධීව ගෙන්වූ ලක්ෂ 80ක භාණ්ඩ රේගු දැලේ.
නීති විරෝධීව මෙරටට ගෙන්වන ලද දුම්කුඩු කුප්පි 30,000 ක් හා බීඩි කොළ කිලෝ 2000 ක් රේගු බාරයට ගෙන ඇති බව එහි මාධ්‍ය ප්‍රකාශක ධර්මසේන කහඳව මහතා පවසයි.
අද (11) පෑලියගොඩ රේගු අංගනයේ සිදුකළ වැටලීමකදී මෙම භාණ්ඩ තොගය අත්අඩංගුවට ගෙන ඇත.
අත්අඩංගුවට ගත් භාණ්ඩවල වටිනාකම රුපියල් ලක්ෂ අසූවක් පමණ වන බව වාර්තා වෙයි.
ඉන්දියාවේ වෙන්නායි වරායේ සිට මෙරටට ගෙන්වන ලද පැකේජ 61 ක් පරීක්ෂා කිරීමේ දී එහි තිබී මෙම ද්‍රව්‍ය සොයා ගෙන ඇති අතර එම පැකේජ තුළ රෙදි ඇති බව පවසමින් මෙම ද්‍රව්‍ය ලංකාව තුළට ගෙන ඇති බව ද ධර්මසේන මහතා වැඩි දුරටත් පැවසීය. 
දුම්කුඩු ලංකාවට ගෙන්වීම තහනම් වන අතර බීඩි කොළ සඳහා විශාල තීරු බදු ප්‍රමාණයක් අය කරනු ලබන නිසා මෙම ද්‍රව්‍ය සූක්ෂම ආකාරයෙන් පිටකොටුව ප්‍රදේශයේ ව්‍යපාරිකයෙකු විසින් මෙරටට ආනයනය කරනු ඇති බව තහවුරු වී ඇති අතර පරීක්ෂණ කටයුතුවලින් අනතුරුව අදාළ ද්‍රව්‍ය තොගය රාජසන්තක කිරීමට බලාපොරොත්තු වන බව ද ධර්මසේන මහතා කියා සිටියේ ය.
වාස් ගුණවර්ධන ඇතුළු 7ක් රිමාන්ඩ්.
හිටපු නියෝජ්‍ය පොලිස්පති වාස් ගුණවර්ධන මහතා සහ ඔහුගේ පුත් රවිඳු ගුණවර්ධන ඇතුළු සැකකරුවන් 7 දෙනෙකු තවදුරටත් රක්ෂිත බන්ධනාගාරගත කර තිබේ.
කොළඹ අතිරේක මහේස්ත්‍රාත් චන්දන කලංසූරිය මහතා ‍වෙත ඉදිරිපත් කිරීමෙන් අනතුරුව ඔවුන් ලබන 25 වනදා දක්වා තවදුරටත් රක්ෂිත බන්ධනාගාර ගත කළ බව අද දෙරණ අධිකරණ වාර්තාකරු සඳහන් කළේය.
නීති විරෝධී ලෙස ටී - 56 ඇතුළු  ගිනි අවි හා ජීව අත්බෝම්බ  තොගයක් සන්තකයේ තබා ගැනීම, සඟවා තබා ගැනීම හා ඒ සඳහා කුමන්ත්‍රණය කිරීම යන චෝදනා යටතේ අපරාධ පරීක්ෂණ දෙපාර්තමේන්තුව මඟින් සැකකරුවන්ට එරෙහිව අධිකරණයේ නඩු පවරා ඇති බව සඳහන්වේ.
දුම්කුඩු කුප්පි 30,000 ක් රේගුවේ.
නීති විරෝධී ලෙස මෙරටට ගෙනා භාන්ඩ තොගයක් පෑලියගොඩ රේගු පරිශ්‍රයේදී අත්අඩංගුවට ගෙන ඇත. ඒ අතර දුම්කුඩු කුප්පි 30,000ක් වන බවත් එහි වටිනාකම ලක්ෂ 80 ක් පමණ වන බවට වාර්තා වේ.
ඊට අමතරව බීඩි කොල කිලෝ ග්රෑම් 2000 ක් සහ පාවහන් තොගයක් රේගු භාරයට ගෙන ඇති බවට වැඩිදුරටත් වාර්තා වේ.
ව්‍යාපාරිකයාගේ නිවසට ගිනිතැබූ අයෙක් අත්අඩංගුවට.
බදුල්ලේ ජංගම දුරකථන ව්‍යාපාරික ආයතනයක කළමනාකරුවකුට පොල්ලකින් පහරදී ඔහුගේ නිවසට ගැනි තැබූ බව කියන පුද්ගලයෙකු අත්අඩංගුවට ගත් බව බදුල්ල පොලිසිය පවසයි.
සැකකරු එම ආයතනයේ සේවයකර පසුව සේවයෙන් ඉවත්කළ අයෙක් බව විමර්ශන වලදි හෙළී වී ඇතැයි පොලිසිය කියයි.තුවාල ලැබූ කළමනාකරු බදුල්ල මහ රෝහලට ඇතුළත් කර ඇත.
කීත් නොයාර් පැහැරගැනීමේ සිද්ධිය.
ද නේෂන් පුවත්පතේ සම කර්තෘ කීත් නොයාර් මහතා පැහැර ගෙන ගොස් තුවාල සිදු කර මිනී මැරීමට තැත් කිරීම සම්බන්ධයෙන් ගල්කිස්ස මහේස්ත්‍රාත් අධිකරණය විසින් ඇප මත මුදා හැරුණු යුද හමුදා බුද්ධි අංශයේ සේවයේ නියුතුව සිටි සැකකරුවන්ට ඇප ලබා දෙමින් ගල්කිස්ස මහේස්ත්‍රාත් ලෝචනා අබේවික්‍රම මහත්මිය නිකුත් කර තිබු නියෝගය කොළඹ මහාධිකරණ ප්‍රධාන විනිසුරු මනිලාල් වෛද්‍යතිලක මහතා විසින් ඊයේ (07) අත්හිටුවනු ලැබීය.
ගල්කිස්ස මහේස්ත්‍රාත් අධිකරණය විසින් මාර්තු 30 දා සැකකරුවන්ට ඇප ලබා දෙමින් දුන් නියෝගය අත්හිටුවන ලෙස ඉල්ලමින් නීතිපතිවරයා කොළඹ මහාධිකරණයට ප්‍රතිශෝධන අයැදුම්පතක් ඉදිරිපත් කර තිබිණි.
අයදුම්පත සලකා බැලු මහාධිකරණ විනිසුරු වෛද්‍යතිලක මහතා ගල්කිස්ස මහේස්ත්‍රාත් අධිකරණයෙන් ලබා දුන් ඇප නියෝගය අත්හිටුවමින් එම නියෝගයේ පිටපතක් මහේස්ත්‍රාත් අධිකරණයට වහාම යවන ලෙස මහාධිකරණ ලේඛකාධිවරයාට නියම කළේය. දිසානායක මුදියන්සේලාගේ බුලත්වත්ත, හේමචන්ද්‍ර පෙරේරා, ප්‍රභාත් දුමින්ද වීරරත්න, ලසන්ත විමලවීර, ගිහින්ත ජයතිලක සහ නිශාන්ත කුමාර සැකකරුවෝ වෙති. ඔවුන්ට මැයි 9 වැනිදා මහාධිකරණයේ පෙනී සිටීමට නොතීසි නිකුත් කෙරිණි.
පාතාල මදූෂ්ගේ ප්‍රධාන ගෝලයෙක් අත්අඩංගුවට.
කළුතර බන්ධනාගාර බස් රථයට වෙඩි තබා රැඳවූවන් පිරිසක් ඝාතනය කිරීමට වෑන් රථයට මඟ පෙන්වූ සැකකරුවෙකු අත්අඩංගුවට ගෙන තිබේ.
සැකකරු අත්අඩංගුවට ගෙන ඇත්තේ කළුතර කොට්ඨාස අපරාධ විමර්ශන අංශයේ නිලධාරීන් කණ්ඩායමක් විසින් බලපිටිය අධිකරණය අසලදීය.
මඟ පෙන්වීම සඳහා අදාළ සැකකරු යොදා ගත් යතුරුපැදිය ද පොලිස් භාරයට ගෙන ඇති අතර සැකකරු පන්නිපිටිය, පැලැන්වත්ත සහ හික්කඩුව, කලුපේ යන ප්‍රදේශවල පදිංචිකරුවෙකු වන 29 හැවිරිදි අයෙකු බව පොලීසිය පැවසුවේය.
බරපතළ අපරාධ සිද්ධීන් රැසකට සම්බන්ධ මදුෂ් නැමැත්තාගේ ප්‍රධාන ගෝලයෙකු ලෙස සැකකරු පොලිස් ප්‍රශ්න කිරීම්වලදී හඳුනාගෙන තිබේ.
රතුපස්වල සිද්ධිය - හමුදාවේ තිදෙනා යළි රිමාන්ඩ්.
ගම්පහ - වැලිවේරිය රතුපස්වල උද්ඝෝෂණයේදී තිදෙනෙකු ඝාතනය කිරීමේ හා තවත් පිරිසකට තුවාල සිදුවීමේ සිද්ධියේ සැකපිට අත්අඩංගුවට ගත් හමුදා සෙබලුන් තිදෙනා මේ මස 17 වන දා දක්වා යළිත් රක්ෂිත බන්ධනාගාර ගත කර තිබේ.
ඒ ගම්පහ ප්‍රධාන මහේස්ත්‍රාත් ඩී.ඒ රුවන්පතිරණගේ නියෝගයකට අනුවයි.
අපරාධ පරීක්ෂණ දෙපර්තමේන්තුව අධිකරනය හමුවේ කියා සිටියේ සිද්ධියට අදාළ ගිනි අවි 40 පිළිබඳ රස පරීක්ෂක වාර්තාව තවම ලැබී නොමැති බවයි.
පරීක්ෂණ අවසන් කර අනෙක් සැකකරුවන්ද අත්අඩංගුවට ගන්නා බව ද එහි දී සදහන් කෙරිණ.
කළුතර සිදුවීමට සම්බන්ධ අල බෝලේ දැලේ.
කළුතර බන්ධනාගාර බස් රථයට එල්ල වූ ප්‍රහාරය සම්බන්ධයෙන් සැක පිට පුද්ගලයෙකු කොළඹ අපරාධ කොට්ඨාසය මගින් රත්මලාන ප්‍රදේශයේදී අත්අඩංගුවට ගෙන තිබේ.
පොලිස් මාධ්‍ය  ප්‍රකාශක කාර්යාලය සඳහන් කළේ විමර්ශන වලදී අනාවරණය කරගත් තොරතුරු අනුව එම සැකකරු අත්අඩංගුවට ගෙන ඇති අතර ඔහුට එරෙහිව සැකකරුවන්ට සැඟවී සිටීම සඳහා වාසස්ථාන ලබාදෙමින් රැකවරණය සපයා ඇති බවට සහ ඝාතනයට ආධාර අනුබල දීම යන චෝදනා පවතින බවයි.
අත්අඩංගුවට ගෙන ඇත්තේ මාතර, කඹුරුගමුව ප්‍රදේශයේ පදිංචි සමිත් චානක හෙවත් අල බෝලේ නැමැති 24 හැවිරිදි අයෙකු බව සඳහන්වේ.
ඔහු සතුව තිබී අපරාධය සංවිධානය කිරීම සඳහා යොදාගත් ජංගම දුරකථන දෙකක්ද පොලීසිය බාරයට ගෙන තිබේ.
සැකකරු අද කළුතර මහේස්ත්‍රාත් අධිකරණය වෙත ඉදිරිපත් කිරීමට නියමිත අතර කොළඹ අපරාධ කොට්ඨාසය සිද්ධිය පිළිබඳ වැඩිදුර විමර්ශන සිදුකරයි.
දුමින්ද සිල්වා නඩුවකට වරද පිළිගනී.
මරණ දඬුවම නියම වී සිටින හිටපු පාර්ලිමේන්තු මන්ත්‍රි දුමින්ද සිල්වා අද කොළඹ මහේස්ත්‍රාත් අධිකරණය වෙත පැමිණි අතර එහිදී වත්කම් බැරකම් හෙළි නොකිරීමේ නඩුවක් සම්බන්ධයෙන් ඔහු වරද පිළිගනු ලැබීය.
මෙම නඩු ගොණු කර ඇත්තේ අල්ලස් හෝ දූෂණ චෝදනා විමර්ශන කොමිසම් සභාව මගින් වන අතර ඒ 2011, 2013 සහ 2014 වසරවලදී පාර්ලිමේන්තු මන්ත්‍රිවරයෙකු ලෙස කටයුතු කරමින් සිටියදී වත්කම් බැරකම් ප්‍රකාශ හෙළි නොකිරීමේ සිද්ධියක් සම්බන්ධයෙනි.
මෙසේ වරද පිළිගත් දුමින්ද සිල්වාට රුපියල් තුන්දහසක දඩයක් නියම වූ අතර ඔහු මෙම දඩ මුදල නොගෙවන්නේ නම් එක් එක් නඩුවට මසක සිරදඬුවමක් නියම කිරීමටත් නියෝග විය.
තාජුඩීන්ගේ අස්ථි කොටස්වල D.N.A වාර්තාව ලැබිලා.
රගර් ක්‍රීඩක වසීම් තාජුඩීන් ඝාතන සිද්ධිය සම්බන්ධයෙන් තොරතුරු වසන් කිරීමේ චෝදනාව මත අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක ලබන 18 වනදා දක්වා රක්ෂිත බන්ධනාගාරගත කර තිබේ.
ඒ කොළඹ මහේස්ත්‍රාත් අධිකරණයේ වැඩබලන නිල නොලත් මහේස්ත්‍රාත් නීතිඥ ප්‍රසාද් සිල්වාගේ නියෝගයකට අනුවයි.
මාළඹේ සයිටම් ආයතනයේ තිබී සොයාගත් අස්ථි  කොටස් ඝාතනයට ලක්වූ වසීම් තාජුඩීන්ගේ අස්ථි කොටස් සමඟ ගැළපෙන්නේ දැයි අනාවරණය කර ගැනීමට බොරැල්ල ජින්ටෙක් ආයතනය වෙත යොමුකර කැඳවූ ඩී.එන්.ඒ. වාර්තාව ලැබී ඇති බව පැමිණිල්ල මෙහෙයවන නියෝජ්‍ය සොලිසිටර් ජනරාල් අද දින අධිකරණයට දැනුම් දී තිබේ.
සිද්ධිය පිළිබඳ තවදුරටත් දීර්ඝ ලෙස පරීක්ෂණ සිදු කරන බව නියෝජ්‍ය  සොලිසිටර් ජනරාල්වරයා එහිදී වැඩිදුරටත් ප්‍රකාශ කළ බව ද සඳහන්.
කොටි සාමාජිකයාගේ පාපොච්චාරණය පිළිගනියි.
කොටි සංවිධානයේ මිසයිල බලගණයේ හිටපු ප‍්‍රබල සාමාජිකයෙකු ත‍්‍රස්ත විමර්ශන කොට්ඨාශයට ලබාදී ඇති පාපොච්චාරණ නීත්‍යානුකුල බව අධිකරණය පිළිගන්නා බව අනුරාධපුර විශේෂ මහාධිකරණ විනිසුරු මහේෂ් වීරමන් අද ප්‍රකාශ කළේය.
ඔහු එහි දී පවසා ඇත්තේ පලාලි සිට රත්මලාන දක්වා පියාසර කරමින් තිබු ඇන්ටනොව් 32 වර්ගයේ ගුවන් යානයකට විල්පත්තුවේ සිට මිසයිල ප්‍රහාරයක් එල්ල කළේ තමන් බවයි.
මෙම නඩුවේ තවත් විත්තිකරුවකු කළ පාපොච්චාරණය අනුරාධපුර විශේෂ මහාධිකරණයේ හිටපු විනිසුරු හා ගම්පහ පළාත් බද වත්මන් මහාධිකරණ විනිසුරු  ඛේමා ස්වර්ණාධිපති නිත්‍යානුකූල බවට මීට පෙර ප්‍රකාශ කළේය.
මෙම සිද්ධිය සම්බන්ධයෙන් අධි චෝදනා ලබා සිටින කොටි මිසයිල බලඝනයේ හිටපු ප‍්‍රබලයින් දෙදෙනා මේ මස  25 වැනිදා දක්වා තවදුරටත් රිමාන්ඩ් කෙරිණ.
2000 වසරේදී තලාව වීරවැව ප්‍රදේශයට කඩාවැටුණු මෙම යානයේ සිටි රුසියානු ගුවන් නියමුවකු ආරක්ෂක අංශ සාමාජිකයින් ඇතුළු 32 දෙදෙනෙක් මරණයට පත් විය.
රතුපස්වලදී වෙඩි තැබූ හමුදා සැරයන්වරු යලි රිමාන්ඩ්.
පිරිසුදු පානීය ඉල්ලා වැලිවේරිය රතුපස්වල ගම්වාසීන් විසින් සිදුකල උද්ඝෝෂණයට වෙඩි තැබීමේ සිද්ධියට සැකපිට අත්අඩංගුවට ගත් යුද හමුදා සැරයන්වරුන් දෙදෙනා ඇතුළු තිදෙනා ලබන 07 වැනි දා දක්වා රිමාන්ඩ් කරන ලෙස නියෝග කර තිබේ.
ඒ, ගම්පහ ප්‍රධාන මහේස්ත්‍රාත් ඩී. ඒ. රුවන්පතිරණ මහතා විසිණි. 
අගතියට පත් පාර්ශවය වෙනුවෙන් පෙනී සිටින නීතීඥ ජයන්ත දෙහිඅත්තගේ මහතා අධිකරණයෙන් ඉල්ලා සිටිනු ලැබුවේ අත්අඩංගුවට ගෙන සිටින්නේ යුද හමුදාවේ පහළ නිලධාරීන් බවත් ඔවුන්ට අණ හා නියෝග දුන් උසස් නිලධාරීන් අත්අඩංගුවට ගන්නා ලෙස අපරාධ පරීක්ෂණ දෙපාර්තමේන්තුවට නියෝග කරන ලෙසය.
නමුත්, අපරාධ පරීක්ෂණ දෙපාර්තමේන්තුව ප්‍රකාශ කලේ අණ දුන් හා නියෝග ලබාදුන් නිලධාරීන් සම්බන්ධයෙන් අනාවරණය වූ කරණු ඔස්සේ පරීක්ෂණ සිදු කරන බවයි.
බැඳුම්කර විමර්ශන සහයට ASP ලෝරන්ස්.
මහ බැංකු බැඳුම්කර විමර්ශන කොමිසමේ විමර්ශන සහයට සහකාර පොලිස් අධිකාරී ඒන්.වී. ලෝරන්ස් තාවකාලිකව අනුයුක්ත කර තිබේ.
ඒ අපරාධ පරීක්ෂණ දෙපාර්තමේන්තුව වෙතයි.
මෙම පත් කිරීම සිදු කර අැත්තේ බැඳුම්කර සිද්ධිය සම්බන්ධයෙන් සොයා බැලීම සඳහා පත් කර අැති ජනාධිපති විමර්ශන කොමිසන් සභාවේ විමර්ශන කටයුතු සඳහා සහය දැක්වීමටය.
බැඳුම්කර සිද්ධිය සම්බන්ධයෙන් සොයා බැලීම සඳහා ජනාධිපතිවරයා විසින් වෙනනමම විමර්ශන කොමිසමක් පත් කර තිබේ.
ඊට අදාළව අපරාධ පරීක්ෂණ  දෙපාර්තමේන්තුවේ සහය සඳහා මෙම පත්කිරීම තාවකාලිකව සිදු කර අැති බව අාරංචි මාර්ග පවසයි.
කීත් නොයාර් සිද්ධියට අත්අඩංගුවට ගත් 06ට ඇප.
මාධ්‍යවේදී කීත් නොයාර්ට පහරදීම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින යුද හමුදා මේජර්වරයා ඇතුළු සැකකරුවන් 06 දෙනාට අධිකරණය ඇප නියම කලේය.
ඒ ගල්කිස්ස මහේස්ත්‍රාත් ප්‍රදීපා ලෝචනී අබේවික්‍රම වීරසිංහ නියෝගයකට අනුවයි.
නඩුව අද කැඳවූ අවස්ථාවේදී එක් අයෙකුට ලක්ෂ 10 බැගින් වූ ශරීර ඇප නියම කල අතර නඩුව යළි ජුනි මස පළමු වනදා විභාග ගැනීමට නියමිතයි.
ඇප නියම වුව ද පළමු සැකකරු වන යුද හමුදා මේජර්වරයා හැර සෙසු සැකකරුවන් 05 දෙනා ලබන මස 07 වනදා දක්වා යළි රක්ෂිත බන්ධනාගාර ගත කිරීමටයි මහේස්ත්‍රාත්වරිය නියෝග කළේ.
ඒ මාධ්‍යවේදී උපාලි තෙන්නකෝන්ට පහරදීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව ඉදිරිපත් කළ බී වාර්තාවක් සැලකිල්ලට ගැනීමෙන් අනතුරුවයි.

