අපේ ආරක්ෂක හමුදා ජාතික ආරක්ෂාව පිළිබඳ කාර්යයේදී යුද්ධ කිරීමට මෙන්ම සමාජ සුබ සාධනය රටේ සංවර්ධනය ආදී කටයුතුවලදී තමන්ගේ වගකීම සහ යුතුකම් ඉටු කිරීමට නිරතුරුව කැපවී සිටින්නේ යැයි ජනාධිපති මෛත්‍රීපාල සිරිසේන මහතා 8 වැනි ජාතික රණවිරු සමරු උත්සවය අමතමින් ඉකුත් සිකුරාදා (19) ශ්‍රී ජයවර්ධනපුර කෝට්ටේදී පැවසීය.
ශ්‍රී ජයවර්ධනපුර කෝට්ටේ පාර්ලිමේන්තු ක්‍රීඩා පිටිය අසළ රණවිරු ස්මාරකය අභියසදී පැවති මෙම උත්සවය සංවිධානය කරනු ලැබුවේ ආරක්ෂක අමාත්‍යාංශය සහ රණවිරු සේවා අධිකාරිය විසිනි.
ජනාධිපතිවරයා මෙසේද කීය.අපේ රටේ නිදහස සාමය ස්වාධීනත්වය භෞමික අඛණ්ඩතාව වෙනුවෙන් දිවි පූජා කරමින් ත්‍රස්තවාදය අවසන් කරමින්, ජාතියේ නිදහස සහ නිදහස් සමාජයක් රට තුළ ස්ථාපිත කළ ශ්‍රේෂ්ඨ රණවිරුවන් සිහිපත් කිරීමේ ජාතික දිනය අදයි. අපේ රටේ 1948 සිට සෑම වසරකම පෙබරවාරි මාස 4 වැනිදා බි්‍රතාන්‍ය පාලනයෙන් නිදහස ලබාගත් දිනය ලෙස අප සමරනවා. 70 දශකයේ මැද භාගයේ ආරම්භ වූ එල්.ටී.ටී.ඊ. ත්‍රස්තවාදීන්ගේ ම්ලේච්ඡ ක්‍රියා පරාජය කරන්නට දිවි හිමියෙන් කටයුතු කළ ජීවිත පරිත්‍යාග කළ ආබාධිත වූ ඒ ශ්‍රේෂ්ඨ රණවිරුවන් සිහිකිරීම වෙනුවෙන් අද දවස ජාතික රණවිරු දිනය නමින් නම්කරලා අපි සමරනවා. රටක් වශයෙන් ගත්විට අපිට වසර දහස් ගණනක ඉතිහාසය පුරා ආක්‍රමණවලට මුහුණ දීමේ සහ ආක්‍රමණවලින් අපේ රට බේරාගැනීම පිළිබඳ අත්දැකීම් බහුලයි.
1948 බි්‍රතාන්‍ය පාලනයෙන් අපේ රට නිදහස් කරගෙන සාමකාමී ලෙස ඉතා ස්වයංපෝෂිත රාජ්‍යයක් ලෙසින් ඉදිරියට යනකොට තමයි 70 දශකයේ මැද භාගයේ මේ රට දෙකඩ කරන්න ම්ලේච්ඡ ඊලාම් ත්‍රස්තවාදීන් යුද්ධයක් ආරම්භ කළේ ඒ යුද්ධය ඔබ අපි දන්නා පරිදි වසර 30 ක් පමණ ඇදී ගියා. අපි එවැනි යුද්ධයකට සූදානම්වී සිටි රටක් නොවෙයි. එහෙත් අපේ ත්‍රිවිධ හමුදා ඇතුළු ආරක්ෂක අංශය ඒ සඳහා වීරත්වයෙන් මුහුණ දුන්නා. ඇතැම් අවස්ථාවල අපේ තාවකාලික පසුබැසීම්  සිදුවුණා. ඇතැම් අවස්ථාවල අපට සිදුවුණා. අපේ රට දෙකඩවීම වැළැක්වීම සඳහා ඉන්දියාවට ආරාධනා කරන්න යුද සහාය ලබාගැනීමට ඉන්දීය යුද හමුදාව ලක්ෂකට ආසන්න ප්‍රමාණයක් අපේ රටට පැමිණියත් ඔවුන්ටත් පුළුවන් වුණේ නැහැ. ඒ කාලසීමාව තුළ ත්‍රස්තවාදය පරාජය කරන්න. එහෙත් මේ මාතෘභූමියේ උපන් ශ්‍රේෂ්ඨ රණවිරුවන්ට පුළුවන්කම ලැබුණා සිය ජීවිත පූජා කරමින් අපේ මෘතෘභූමිය නිදහස් කරගන්න.
මේ කාලසීමාවේ රණවිරුවන් සහ සිවිල් ජනතාව ලක්ෂයකට ආසන්න සංඛ්‍යාවක් මියගියා. ආබාධිත වූ ශ්‍රේෂ්ඨ රණවිරුවන් අදත් ඔවුන්ගේ නිවෙස්වල ඔවුන්ගේ භාරකරුවන් සමඟ අපේ හමුදා සුබසාධන මධ්‍යස්ථාන තුළ සිටිනවා. යුද්ධය සිහිපත්වන සෑම අවස්ථාවකම ඔවුන්ගේ ශ්‍රේෂ්ඨ සටන්කාමීත්වය තුළ ජීවිත පූජා කළ අවස්ථා අතපය අහිමිව ආබාධිත වූ අවස්ථාත් සිය දරු පවුල් අසරණ වූ ඛේදනීය තත්ත්වයත් ඒ සියල්ල මැනවින් අධ්‍යනය කළවිට සැමවිටම ශ්‍රී ලංකා ජනරජයත් මුළු මහත් ලාංකික ජනතාවත් මුළු මහත් ජාතියත් අද ඒ රණවිරුවන්ට ගෞරවය පිරිනමනවා.
නව තාක්ෂණය තුළ ලෝකයේ දියුණු රටවල්වල තිබෙන යුධ උපක්‍රම ශිල්පීය ඥානයන් සමග උසස් ප්‍රමිතියකින් යුත් ගුණාත්මක සේවාවක් ලෙස ආරක්ෂක සේවාව පවත්වාගෙන යාම සඳහා අපි රජය විදියට සැමවිටම කටයුතු කරනු ලබනවා. යුද්ධය අවසන්වී වසර අටකට වැඩියි. එම කාල සීමාව තුළ පසුගිය රජයත් මගේ රජයේ කාල සීමාවත් ගත්විට රණවිරු සුබසාධනය වෙනුවෙන් අප විසින් කරන ලද කාර්යයන් රාශියක් තිබෙනවා.
ගෙවීගිය වසර දෙකහමාර තුළ අපේ වර්තමාන රජය රණවිරු සුබසාධනය සඳහා විශේෂ වරප්‍රසාද පහසුකම් දීමනා රාශියක් ලබා දී තිබෙනවා. ත්‍රිවිධ හමුදාවේ සේවය කරන කාර්ය මණ්ඩලවගේම සුබ සාධන කඳවුරුවල සිටින ආපදාවන්ට ලක්වූ රණවිරුවන් සඳහා අප විසින් කරන ලද කාර්යයන් මෙතකැයි කියා කීමට පුළුවන් කමක් නැහැ. ඒ සියලු වගකීම් සහ යුතුකම් අපි රජයක් විදියට ඉටුකර තිබෙනවා. නිවාස ඉදිකිරීම් සඳහා පසුගිය වසර ගණනාවක් තුළ තිබූ වැඩපිළිවෙළ අපි තව තවත් විධිමත් කරමින් කාර්යක්ෂම කරමින් සෑම රණවිරුවෙකුටම නිවෙසක් ලබා දීමේ ජාතික කාර්යය මේ වනවිට ඉටුකරගෙන යනවා. එක් පැත්තකින් රණවිරු සේවා අධිකාරිය තවත් පැත්තකින් මේ සඳහා තිබෙන විවිධ ආයතන අමාත්‍යාංශ, මේ සම්බන්ධයෙන් කටයුතු කරන පරිත්‍යාගශීලීන් දානපතීන් සෑම කෙනෙක්ම මේ වගකීම යුතුකම නිසිලෙස ඉටුකරනු ලබනවා.
ඇතැම් විවේචකයින් දෝෂාරෝපණය කරන අය ආරක්ෂක හමුදා විවේචනය කරන අය ආරක්ෂක හමුදා සාමාජිකත්වය පිළිබඳව සැමවිටම විවේචන එල්ල කරමින් අපේ හමුදාව වැඩියි. ඉවත් කළ යුතුයි. කියා එවැනි චෝදනා කොතෙක් එල්ල කළත් ජාතික ආරක්ෂාව පිළිබඳව දරන්නාවූ වගකීම දරන රජය සැමවිටම ත්‍රිවිධ හමුදාව ශක්තිමත් කිරීමේ කාර්යය නොපිරිහෙලා ඉටුකරන බව මෙහිදී විශේෂයෙන් සඳහන් කරන්නට ඕනෑ. අපේ අතීත අත්දැකීම් සමඟ අපේ අනාගතය ගොඩනැගීම සඳහා කටයුතු කළ යුතුවෙනවා.
අපේ ත්‍රිවිධ හමුදාව ජාතික ආරක්ෂාව පිළිබඳ කටයුතු පමණක් නොවෙයි මත්ද්‍රව්‍ය මර්දන පුළුල් ජාතික වැඩපිළිවෙළ පොලිසිය සමඟ එක්ව සුවිශාල වූ කාර්යභාරයක් ඉටු කරනු ලබනවා. එහිදී නාවික හමුදාව විශේෂ කාර්යයක් ඉටු කරනු ලබනවා. ප්‍රධාන වශයෙන් අපේ රටට ගලාඑන නීති විරෝධී මත්ද්‍රව්‍ය රට ඇතුළට ඒම වැළැක්වීම සඳහා ගුවන් හමුදාව සහ යුද හමුදාව එම කටයුතුවලදී ඔවුන්ගේ අංශවලින් පුළුල් මෙහෙයක් ඉටුකරනු ලබනවා. රටේ සංවර්ධන කාර්ය තුළ ආර්ථික සංවර්ධනයේදී මහජන සුබසාධනයේදී ඉතා පුළුල් සේවාවක් අපේ ත්‍රිවිධ හමුදාව විසින් ඉටුකරනු ලබනවා.
පසුගිය වසරේ කෑගල්ල දිස්ත්‍රික්කයේ අරණායක ප්‍රදේශයේ ඇතිවූ නායයෑම ඒ වගේම සාලාව ප්‍රදේශයේ ඇති වූ පිපිරීම මෑත සිදුවූ මීතොටමුල්ල ප්‍රදේශයේ ඛේදවාචකය මේ සියලු ආපදාවන්හිදී යුද හමුදාව පොලිසිය ප්‍රමුඛව ත්‍රිවිධ හමුදාව විසින් විශාල මෙහෙයක් ඉටු කරනු ලබනවා. මේ රටේ සෞඛ්‍ය සම්පන්න ජනතාවක් ගොඩනැගීමේ කාර්යයේදී ඩෙංගු මර්දනය වැනි පුළුල් වගකීම් රාශියක අපේ ත්‍රිවිධ හමුදාව සහ පොලිසිය යෙදී සිටිනවා. ආරක්ෂක හමුදාවල තත්ත්වය පිළිබඳව සේවාවන් පිළිබඳව කතා කිරීමේදී අපේ ආරක්ෂක හමුදා යුද්ධයක් තිබෙන අවස්ථාවලදී ජාතික ආරක්ෂාව පිළිබඳ කාර්යයේදී යුද්ධ කිරීමට පමණක් නොව සමාජ සුබසාධනය, රටේ සංවර්ධනය මේ තිබෙන සියලු කටයුතුවලදී ප්‍රමුඛ ලෙස තමන්ගේ වගකීම් සහ යුතුකම් ඉටු කරන බව පැහැදිලිව සඳහන් කරන්නට ඕන.
අද දවස ජාතික රණවිරු උළෙලට එක්වූ සියලු දෙනාට මගේ ගෞරවනීය ස්තුතිය පුදකරමින් මේ වැදගත් උත්සවය සංවිධානය කළ රුවන් විජයවර්ධන ආරක්ෂක රාජ්‍ය ඇමැතිවරයාත් රණවිරු අධිකාරියේ අනෝමා ෆොන්සේකා මහත්මිය ඇතුළු එම කාර්යය මණ්ඩලයත් ත්‍රිවිධ හමුදාව පොලිසිය සිවිල් ආරක්ෂක දෙපාර්තමේන්තුව ඇතුළු අනෙකුත් සියලු රාජ්‍ය ආයතනත් සියල්ල දැක්වූ සියලු සහයෝගයන් අගය කරමින් ස්තුතිවන්ත වෙනවා. ජාතියේ නිදහස සාමය සඳහා අපේ රටට දේශපාලන ස්ථාවරත්වයත් සමග ප්‍රජාතන්ත්‍රවාදී සමාජයක ඉදිරියට යාමට රට බෙදෙන්න නොදී රට රැකගත් ඒ ශ්‍රේෂ්ඨ රණවිරුවන්ට ජාතියේ ගෞරවය මා පුදකරමින් ඔබෙන් සමුගන්නවා. තෙරුවන් සරණයි.
රණවිරු සේවා අධිකාරියේ සභාපති  අනෝමා ෆොන්සේකා මහත්මිය...කුරිරු ත්‍රස්තවාදයෙන් මේ රට බේරා ගැනීමට දිවිදුන් රණවිරුවන් මෙන් අනෙකුත් සියලුම රණවිරුවන්ද ඔවුන්ගේ පවුල්වල ඥාති මිත්‍රාදීන් ද ඊට උරදුන් කොටස්කරුවෝ වෙති.
මේ ශ්‍රී ලංකාද්වීපයේ සතර දිග්භාගයේම ගස්වැල් කොළ පැහැවී ප්‍රාණවත් වීමට ඒ උදාර රණවිරුවන් හෙලූ රුධිරයෙන් මේ ධරණිතලය පෝෂණය වී ඇත. රටපුරා ගලන ගංගා දිය ඇළි ඒ අභීත රණවිරුවන් හෙලූ දහඩියෙන් පෝෂණයවී අලංකාරවී ඇත. අප සැවොම ආශ්වාස කරන වායුව ඒ විරෝදාර රණවිරුවන්ගේ ජීව වායුවෙන් පෝෂණයවී ඇත. සමස්ත ජාතියටම නව ජීවයක් ලැබීමට ඔබගේ ඒ රණවිරුවාගේ අමිල වූ පරිත්‍යාගය උපකාරීවී ඇත.
ඔබගේ සදාදරණීය රණවිරුවා මේ දේශය වෙනුවෙන් කළ ජීවිත පූජාව වෙනුවෙන් ශ්‍රී ලාංකික මුළු මහත් ජාතියේම කෘතගුණ ඔවුන්ට පිරිනැමේ. ශ්‍රී ලංකාවාසී අප ජාතිබේද කුලභේද නොසලකා සමගියෙන් දිවි ගෙවන සාමකාමී නිවහල් නිදහස් දේශයක දිවි ගෙවන වැසියෝ වන්නෙමු.
අපගේ මෘතභූමියේ නිදහස දිනා දුන්නේ අපගේ අභීත රණවිරුවෝය. ඒ රණවිරුවන්ට නායකත්වය දුන් වීරෝදාර සෙන්පතියන් නරපතියන් කළ විශිෂ්ට කැපවීම හා උදාරවූ පරිත්‍යාගවල ප්‍රතිඵල අප අද භුක්ති විදින්නෙමු. ඒ උතුම් රණවිරුවන් දිවිපුදා ආරක්ෂා කළ නිදහස ආරක්ෂා කර ගැනීමට සියලු භේද දුරලා අපි ඒකරාශී වෙමු.
අටවැනි ජාතික රණවිරු උත්සවය ආවරණය කිරීමට රජයේ ප්‍රවෘත්ති දෙපාර්තමේන්තුවේ ආරාධනය පරිදි ගිය දෙස් විදෙස් රූපවාහිනී සහ මුද්‍රිත මාධ්‍යවල කැමරා ශිල්පීන්ට ජනාධිපති ආරක්ෂක අංශයේ එක්තරා නිලධාරියකු දිගින් දිගටම කළ බාධා නිසා ඔවුන් මහත් දුෂ්කරතාවකට සහ අපහසුතාවයකට පත්වී තිබේ.
ඡායාරූප ශිල්පීන් යන යන තැනට ගිය ඔහු සහ ඔහුගේ අණලත් නිලධාරීන් ඒ කිසිදු ස්ථානයක සිට නිදහසේ අවශ්‍ය පරිදි ඡායාරූප ගැනීමට හෝ කැමරා ගත කිරීමට ඉඩ නුදුන් බව එම ශිල්පීහු පැවසූහ. ඔහුගේ නොයෙකුත් බාධා මැද අසීරුවෙන් තම කාර්යයේ නිරතවීම සිදුවු බවද ඔවුහු කීහ.
රජයේ එක්තරා රූපවාහිනියක් ඔස්සේ මෙම උත්සවය සජීවීව විකාශය කෙරෙන බවද එමගින් දර්ශන ගන්නා ලෙසද වරෙක ඔහු කියා ඇත.
රූපවාහිනීවලට එසේ කළ හැකි වුවද නිශ්චල ඡායාරූප ගන්නා මුද්‍රිත මාධ්‍යවල ඡායාරූප ශිල්පීන් ඒවා ගන්නේ කෙසේදැයි විමසූවිට ඔහු නිරුත්තරවී ඇති අතර ඒවා තමන් නොදන්නා බවද කියා ඇත.
ජනාධිපති මහින්ද රාජපක්ෂ මහතාගේ කාලයේදී මෙම උත්සවය පැවතිවිට කිසිදු බාධාවකින් අපහසුතාවකින් තොරව මෙම කටයුතු කර ගැනීමට හැකි වු බවද සිහිපත් කළ එම ඡායාරූප මාධ්‍යවේදී පිරිස මෙම නිලධාරියා වත්මන් ජනාධිපතිවරයා පමණක් නොව මුළු මහත් රජයම දෝෂාරෝපණයට ලක්කිරීම සඳහා මෙසේ කටයුතු කරන්නේදැයි සැක කරන බවද කීහ.
අපේ රටේ රණවිරුවන් 30 වසරක් පැවැති ම්ලේච්ඡ ත්‍රස්තවාදය නිමාකළා.
ලෝකය පුරා පවතින ත්‍රස්තවාදය තුරන් කිරීමට, ලෝක නායකයන්ට නොහැකි වුවත්, තිස් වසරක් පැවති ම්ලේච්ඡ ත්‍රස්තවාදී යුද්ධයක් නිමාකොට, රටට සාමය උදා කරදීමට මේ රටේ අභීත රණවිරුවන්ට හැකි වූ බව හිටපු ජනාධිපති මහින්ද රාජපක්ෂ මහතා පැවසීය.
මහින්ද රාජපක්ෂ මහතා මේ බව පැවසූවේ පිළියන්දළ, වෑවල, උද්යෝගපුර, ශ්‍රී විජයාරාමස්ථ අභිනව රණවිරු මහා සෑයේ කොත නිරාවරණය කිරීමේ උත්සවයට ඉකුත් 19 වැනිදා සහභාගී වෙමිනි.
හිටපු ජනාධිපති මහින්ද රාජපක්ෂ මහතා අභිනව මහ සෑයේ කොත නිරාවරණය කොට, ප්‍රථම පුෂ්ප පූජාවද සිදු කළේය.
අනතුරුව පැවති උත්සව සභාවේ මුලසුන හෙබවූ ශ්‍යාමෝපාලි වංශික මහා නිකායේ මල්වතු පාර්ශ්වයේ අනුනායක, නියංගොඩ විජිතසිරි අනුනාහිමියෝ පිරිස පංචශීලයෙහි පිහිටවූහ.
සිරි විජයාරාම විහාරාධිපති, කොළඹ ආනන්ද විද්‍යාලයේ විශ්‍රාමික ධර්මාචාර්ය, වේපතඉර හේමාලෝක හිමියෝ පිළිගැනීමේ කතාව පැවැත්වූහ.
අනතුරුව සාහිත්‍යශූරී ජයන්ත සුමනසේකර මහතා විසින් රචිත “බොල්ගොඩ ගංතෙර සිරි විජයාරාම රණවිරු මහසෑ සිරසාභිවන්දනා” කෘතිය හිටපු ජනාධිපතිවරයාට පිළිගැන්විණි.
මෙහිදී රණවිරු දිනය සිහිපත් කරමින් ආබාධිත රණවිරුවන්ට සහ කැස්බෑව ප්‍රදේශයේ සියලුම විහාරස්ථානවලට රෝද පුටුව බැගින්, රෝද පුටු සියයක් පරිත්‍යාග කෙරිණි.
මෙහිදී තවදුරටත් අදහස් දැක් වූ හිටපු ජනාධිපතිවරයා මෙසේද කීය.මේ රටේ පැවති, තිස් වසරක ම්ලේච්ඡ ත්‍රස්තවාදි යුද්ධය නිමා කළේ අපේ අභීත රණවිරුවන්. එසේනම් ඔවුන් සැමරීම සහ ඔවුන්ට ගෞරව කිරීම අපේ යුතුකමක් හා වගකීමක්.
එදා යුද්ධය නිමා කළ නිසයි සංහිඳියාව ඇරඹුණේ. යුද්ධය නිමා නොකළානම් සංහිඳියාවක් නැහැ. අපේ රණවිරුවො යුද්ධය නිමා කරල ඔවුන්ට හුස්ම ගැනීමේ අයිතිය ලබාදුන්නා. සයනයිඞ් කරල ගිලින්න හිටපු තරුණ ළමයි අද පාසල් ගිහිල්ලා විශ්වවිද්‍යාලයට එනවා. ඒ පළාතෙ රෝහල් හැදිල පාරවල් හැදිල. වතුර ටික ඇවිල්ල, විදුලිය ලැබිලා. උතුරු පළාත අද එක්තරා විදියක සංවර්ධනය වුණු පළාතක් බවට පත්වෙලා. ඉතිං මේ සංහිඳියාව නේද?
ඒ තුළින් ඔවුන්ටත් අපටත් හුස්ම ගන්න අවස්ථාව රණවිරුවො ලබල දුන්නා. ඒ රණවිරුවො කිසිදා අපට අමතක කරන්න බැහැ. නමුත් අද දේශපාලනඥයින්ගේ විවිධ වුවමනා නිසාත්, විදේශයන්ගෙ බලපෑම නිසාත්, ඒ රණවිරුවො අමතක කරන්න හදනවා. නමුත් ජනතාවගෙ හදවත්වලින් නම් රණවිරුවො අමතක කරන්න කිසිදාක හැකි වෙන්නේ නැහැ.
පසුගිය දවසකදි තම අයිතිවාසිකම් ඉල්ලල රණවිරුවො පෙළපාළි ගියා. ඒ වෙලාවේ ඔවුන් විසුරුවල දැම්ම. ඒක රණවිරුවන්ගෙන් සිදුවුණු සේවාව නායකයන්ට අමතක නිසා සිදු කළ ක්‍රියාවක්. හැබැයි මහා සංඝරත්නය සිටිනතාක් කල් මේ රණවිරුවන් අමතක කරන්න බැහැයි කියන එක මම පැහැදිලිව කියන්න ඕනෑ.
අද මේ විහාරස්ථානයේ රණවිරුවන් සමරා රණවිරු මහා සෑයක් ඉදිකර ප්‍රදේශයේ ජනතාවට වන්දනාමාන කරන්න විවෘත කරනු ලැබුවා. ඒත් අපිට කියන්න කනගාටුයි, මුළු රටවැසියන්ටම, ලෝකවාසී බෞද්ධ ජනතාවටම වදින්න පුදන්න අපි, සඳහිරු සෑය නමින් රණවිරු උපහාර චෛත්‍යක් හැදුවා. නමුත් අද එකේ වැඩ කෙරෙන්නෙ බොහොම ඉබිගමනේ. දවසකට ගඩොල් දෙක තුනයි බැඳෙන්නේ. මෙන්න මේකයි අද තත්ත්වය.මේ ළඟදි ඒ චෛත්‍ය නිදන් කරපු නිදන් වස්තු ගැන හොයන්න එෆ්.සී.අයි.ඩී එකෙන් ගිහිල්ල. චෛත්‍ය කඩන්න ඕන කීවලු. ඒ වෙලාවේ නායක හාමුදුරුවො කීවලු මහත්තයො චෛත්‍ය කැඩුවට කමක් නෑ. හැබැයි මහත්තයල ගෙදර යනකොට මොනව වෙයිද දන්නැහැ කියලා ඒ පාර අඩියක් පස්සට අරං තියෙනවා.
මේ වගේ වැඩවලින් රණවිරු ක්‍රියා කලාප ලඝු කරන්න හදනවා.
ශ්‍යාමෝපාලි වංශික මහා නිකායේ කෝට්ටේ පාර්ශවයේ අනුනායක මහාචාර්ය බෙල්ලන්විල විමලරතන අනුනාහිමියෝ මෙසේ කීහ.
මේ රටේ තිස් වසරක් පැවති ම්ලේච්ඡ යුද්ධය ජයග්‍රහණය කොට අදට වසර අටක් සම්පූර්ණ වෙනවා. ඒ අභිමානවත් දවස සිහිකරල මේ රටේ විවිධ තැන්වල ස්මාරක, ඵලක හදල ඇති. ඒත් පළමු වරටයි අද මේ රණවිරු උපහාර චෛත්‍යක් හදල විවෘත කරන්නෙ. මේක දාගැබ් ඉතිහාසයෙ නව පරිච්චේදයක්.
එදා යුද්ධය ඇරඹුණේ මේ රටෙන් කෑල්ලක් ඉල්ලල. නමුත් ඒ වන විට දෙමළ ජනතාවට හානියක් වෙලා තිබුණේ නැහැ. නමුත් ආරවුලක් ඇති වුණා. ඒ තුළින් සිංහල, දෙමළ, මුස්ලිම් සියලු ජාතීන් පීඩාවට පත් වුණා. ඒ වෙලාවේ මේ රටේ මිනිස්සු මැරුණ. පිරිසක් ආබාධිත වුණා. මේක මහා ම්ලේච්ඡ ත්‍රස්තවාදයක් බවට අවසානයේදි පත් වුණා.
ඒ වෙලාවේ විවිධ ජාතින්, විවිධ ආගමිකයින් තම තමන්ගෙ ආගම් අදහමින් - පුදපූජා තිබ්බා මේ යුද්ධය ඉවර වෙන්න කියල. සාම සාකච්ඡා තිබ්බා. සටන් විරාම ගිවිසුම් ගැහුව. ඒත් ඒ කිසිවක් යුද්ධය නිමා කරන්න ප්‍රමාණවත් වුණේ නැහැ. ඒ අතරතුර තමයි හිටපු ජනාධිපතිතුමා එඩිතර තීන්දුවක් අරගෙන මේ රටේ රණවිරුවන් මෙහෙයවල දේශිය විදේශිය සියලු බලපෑම් ඉවතලා මේ යුද්ධය ජයග්‍රහණය කළේ.
ඒ වෙලාවේ ලෝක නායකයන් යුද්ධය පරාජය කළ යුතු යැයි කීවත්, යටින් ඉඳගෙන යුද්ධය පෝෂණය කළා. සෘජුව යුද ජයග්‍රහණයට උදව් කළේ නැහැ. හැබැයි එහෙම උදව් නොකළ නායකයෝ අද යුද ජයග්‍රහණය අපරාධයක් හැටියට හඳුන්වා දෙමින් නඩු අහන්න සූදානම් වෙනවා.
හැබැයි මම ඔය අධිකරණ දාන්න යෝජනා කරන බලවතුන්ගෙන් අහනව යුද අපරාධ කළ බව පවසා පරීක්ෂණ කරන්න හැදුවට ලෝකයටම පිළිලයක්ව පැවති ත්‍රස්තවාදය අපේ රටෙන් තුරන් කිරීම පිළිබඳව අගය කරල රටට හෝ රණවිරුවන්ට හෝ ලබා දීපු සහතිකය මොකක්ද කියල මම අහනව. එහෙම සහතික නෑ. කරන්නෙ තවත් කකුලෙන් ඇඳීම පමණයි. යුද්ධය වෙලාවෙ වරදක් වුණා නම් දඬුවම් දීම කිසිම වරදක් නැහැ. ඒක අපේ රටේ කරන්න ඕනෑ. එහෙම නැතිව ජාත්‍යන්තර කොමිසන් දාල නොවෙයි කියන වග මා ඉතා පැහැදිලිව කියා සිටිනවා යැයිද පැවසූහ.
මේජර් ජනරාල් කමල් ගුණරත්න මහතා මෙසේ කීය.2009 මැයි 18 දා එදා හිටපු යුධ හමුදාපතිවරයාට මා දුරකතනයෙන් කතා කරල කීව අපේ රටේ සෑම බිම් අඟලක්ම අපි අල්ල ගත්ත කියල. ඒ වගේම 2009-05-19 දා උදේ 11.30 පමණ නැවත දුරකතනයෙන් එතුමාට දැනුම් දුන්නා වේළුපිල්ලේ ප්‍රභාකරන් අපි ඉවර කරා කියල.
කෝ අද රණවිරු සැමරුම් උත්සව? අද අපිට ඒවට ආරාධනා නෑ. ඉටිපහන් දැල්වෙන්නේ නැහැ. රණශූර පදක්කම් පැළඳෙන්නේ නෑ. සම්මාන පුදන්නේ නෑ. අන්න එහෙමයි අද රටේ තත්ත්වය.
මෙහිදී මල්වතු පාර්ශ්වයේ අනුනායක නියංගොඩ විජිතසිරි අනුනාහිමි, දිවියාගභ යසස්සී නාහිමි, ශාස්ත්‍රපති පරවාහැර චන්දරතන නාහිමි, කොළඹ දිස්ත්‍රික් පාර්ලිමේන්තු මන්ත්‍රී ගාමිණී ලොකුගේ මහතා ඇතුළු පිරිසක් උත්සව සභාව ඇමතූහ.
ඇමැති මාරුව විජ්ජාවක්.
රටෙහි ඇතිවී තිබෙන ප‍්‍රශ්න විසඳීමට නම් ඇමති මාරුවක් නොව ආණ්ඩුව අනුගමනය කරන ආර්ථික ප‍්‍රතිපත්තිවල වෙනසක් සිදු විය යුතු බව මාතර දිස්ත‍්‍රික් පාර්ලිමේන්තු මන්ත‍්‍රී චන්ද්‍රසිරි ගජධීර මහතා සඳුදා (22) පැවැසීය.
එවැනි වෙනසක් ආණ්ඩු මාරුවක් රටට අවශ්‍ය බැවින් මෙම ඇමති මාරුව තනිකරම විජ්ජාවක් බවද මන්ත‍්‍රීවරයා කීය.
සමාජවාදී ජනතා පෙරමුණ විසින් බොරැුල්ල, එන්.එම් පෙරේරා කේන්ද්‍රයේදී අද (22) පැවැති මාධ්‍ය හමුවකට එක්වෙමින් මන්ත‍්‍රීවරයා මේ බව සඳහන් කළේය.
එහිදී පාර්ලිමේන්තු මන්ත‍්‍රී චන්ද්‍රසිරි ගජධීර මහතා මෙසේද පැවසීය.
දීර්ඝ කාලයක් තෙපර බබා ඉඳලා ඇමැති කුට්ටම ඇනුවා. මේ ඇමති මාරුව සිදු වුණා කියලා රටේ ප‍්‍රශ්න විසඳෙන්නේ නැහැ. රටේ ප‍්‍රශ්න විසඳන්න නම් ආණ්ඩුව මේ ගෙනියන ආර්ථික ප‍්‍රතිපත්තිය වෙනස් කරන්න  ඕන. එවැනි දෙයක් සිදුකරන්න නම් ආණ්ඩු මාරුවක් අවශ්‍යයි. මේ ඇමති මාරුව බලයේ ඉන්න ප‍්‍රධාන පක්ෂ දෙකේ ඇතිවී තිබෙන ප‍්‍රතිවිරෝධය නතර කරගන්න කළ දෙයක්. ඒ නිසා ඇමති මාරුව විජ්ජාවක්.
ප‍්‍රතිපත්තිමය වෙනසක් නැතුව පුද්ගලයින් වෙනස් කිරීමෙන් පමණක් ආණ්ඩුවට ගමනක් නැහැ. ඒත් මේ ආණ්ඩුවේ එකම ප‍්‍රතිපත්තිය මිනිසුන් මත බදු බර පටවා මිනිසුන් තව තවත් පීඩාවට පත් කිරීමයි. ඒ නිසා මේ ඇමති මාරුව බොරු තාවකාලික පියවරක් පමණයි. මේ ඇමති මාරුවීම්වල අභ්‍යන්තර සාධක අපි දන්නේ නැහැ. ඒ ගැන ඉදිරියේදී අපිට දැනගන්න ලැබේවි. මේ මුළු ආණ්ඩුවම අසාර්ථකයි. එවැනි ආණ්ඩුවක් සාර්ථක ගමනක් යයි කියලා අපි හිතන්නේ නැහැ. එහෙත් අපි මේ පත්කිරීම් දිහා සැකයෙන් බලන්නේ නැහැ. ඉදිරිය දිහා බලාගෙන ඉන්වා.
මැතිවරණ සමයේදී බලය ගැනීම උදෙසා ආණ්ඩුව චීනයට පහර ගැසුවා. දැන් චීනය පැදකුණු කරනවා. ආණ්ඩුව චීනයෙන් යුවාන් මිලියන 4000ක ණයක් ගන්නවා. මේ නිසා තව තවත් ණය බර උස්සන්න වෙනවා. පසුගිය වසරේදී පමණක් රටේ ණය බර සියයට 20.5න් වැඩි වෙලා. මේ ආර්ථික හිරවීමේ ගොඩ එන්න ආණ්ඩුව ජනතා සහන කප්පාදු කරමින් ජනතාවට බදු පනවනවා. ඒ නිසා තවදුරටත් ජනතාව රවට්ටන්න ආණ්ඩුවට බැහැ. තව තව ගිලෙනව මිසක මේ ආර්ථික අර්බුදයෙන් ආණ්ඩුවට ගොඩ ඒමක් නැහැ.
අර්බුද වැඩිවෙන විට වැඩකරන පංතිය මර්දනය කරන්න රට අර්ධ හමුදා රාජ්‍යයක් කරා තල්ලූකරගෙන යනවා. දැනටමත් රට පොලිස් රාජ්‍ය දක්වා ගමන්කර තිබෙනවා. පසුගියදා පැවැති සයිටම් විරෝධී පෙළපාළියට විසි වතාවකට වඩා කඳුළු ගෑස් ප‍්‍රහාර එල්ල කර තිබෙනවා. ඒ කඳුළු ගෑස් කල් ඉකුත්වූ ඒවා බවත් දැනගන්න තිබෙනවා. තමන්ට වැරදියැයි හැඟෙන දේවල්වලට විරුද්ධව නැගී සිටින්න සිසුන්ට ප‍්‍රජාතන්ත‍්‍රවාදී අයිතියක් තිබෙනවා. වෘත්තීය සමිති විසින් ගනු ලබන යම් යම් ක‍්‍රියාමාර්ග ජන ජීවිතයට බලපානවා. මේවට පහර දීම් වැඩිවන විට අරගලය තව තවත් මෝරනවා. ඒ නිසා අණ්ඩුව මේ ප‍්‍රශ්න ඉතාම බුද්ධිමත්ව විසඳන්න අවශ්‍ය යැයි පැවසීය.
ශ්‍රී ලංකාවේ කොමියුනිස්ට පක්ෂයේ සභාපති රාජා කොල්ලූරේ මහතා මෙසේ පැවසීය.
මේ වන විට වසර දෙකකට වැඩි කාලයක් පළාත් පාලන මැතිවරණය කල් දමලා. 2012 වසරේදී පළාත් පාලන නීතිය සංශෝධනය කළා. ඒ අනුව කොට්ඨාස පදනම් කරගෙන මන්ත‍්‍රීවරුන් පත්කරන්න තීරණය කළා. 2015 වසරේදී කොට්ඨාස සීමානිර්ණය කරන්න ජනාධිපතිවරයාගේ හා අග‍්‍රාමත්‍යවරයාගේ ප‍්‍රධානත්වයෙන් සමුළුවක්ද පැවැත්වූවා. අනතුරුව සීමානිර්ණ ගැසට් පත‍්‍රය නිකුත් කිරීමේදීත් යම් ප‍්‍රමාදයක් සිදු වුණා. මේ තත්ත්වය තුළ වසර දෙකක් තිස්සේ පළාත් පාලන ආයතනවලට ජනතාවට තමන්ගේ නියෝජිතයෙක් පත්කරගන්න ජනතාවට අවස්ථාව නැතිවී තිබෙනවා. පළාත් පාලන ආයතන සක‍්‍රීයව තිබුණා නම් ඩෙංගු රෝගය පැතිර යෑම වළක්වන්න තිබුණා. පළාත් පාලන ආයතනවල දැනට ක‍්‍රියාකරන්නේ නිලධාරීන්. ඔවුන්ට මේ සම්බන්ධයෙන් දැනීමක් නැහැ.
සැප්තැම්බර් මාසය වන විට උතුරු මැද, සබරගමුව හා නැගෙනහිර පළාත් සභාවල මැතිවරණය පැවැත්විය යුතුයි. නමුත් සියලූම පළාත් සභා මැතිවරණ එකම දිනයක පැවැත්විය යුතු බැවින් පළාත් සබා මැතිවරණ 2019 වසර දක්වා කල් දමන බව උතුරු මැද පළාත් ප‍්‍රධාන අමාත්‍යවරයා ප‍්‍රකාශ කර තිබුණා. අපට වැටහෙන ආකාරයට එම ප‍්‍රකාශයේ යටි අරමුණක් තිබෙනවා. ආණ්ඩුක‍්‍රම ව්‍යවස්ථාව අනුව වසර පහකට වරක් පළාත් සභා මැතිවරණය පැවැත්විය යුතුයි. පළාත් සබා මැතිවරණ කල් දමනවා නම් ආණ්ඩුක‍්‍රම ව්‍යවස්ථාවත් පළාත් සභා පනතත් සංශෝධනය කළ යුතුයි. ඒ සඳහා ශ්‍රේෂ්ඨාධිකරණයට පවා යෑමට සිදුවේවි. ඇතැම් විට ජනමත විචාරණයක් පැවැත්වීමට පවා සිදුවේවි. කෙසේ නමුත් පළාත් සභා මැතිවරණ කල් දැමීමේ වංක උත්සාහයට එරෙහිව ඉදිරියේ ඒකාබද්ධ විපක්ෂය රට පුරා දැවැන්ත උද්ඝෝෂණයක් පවත්වනවා.
එමෙන්ම මහ බැංකු වාර්තාවේ සඳහන් සංඛ්‍යා ලේඛන ආණ්ඩුව පිම්බීමේ අරමුණින් ඉදිරිපත් කර තිබෙන බව හිටපු මහ බැංකු අධිපති අජිත් නිවාඞ් කබ්රාල් මහතා පුවත්පතකට ලිපියක් ලියමින් සඳහන් කර තිබුණා. මේ චෝදනාව ඉතාම බරපතළයි. තවමත් මහ බැංකුව මේ ගැන කිසිම ප‍්‍රතිචාරයක් දක්වා නැහැ. මේ වගේ වැරදි තොරතුරු ඉදිරිපත් කළාම ආයෝජකයන් කලබලවෙනවා. ඒනිසා මහ බැංකුව මේ ගැන ප‍්‍රකාශයක් කළ යුතු යැයි පැවසීය.
උතුරේ දූෂිත ඇමතිවරු පන්නා දැමීමට නිර්දේශ.
වංචා දූෂණ හා මූල්‍ය අක්‍රමිකතාවන් මෙන්ම බලතල අනිසි ලෙස හැසිරවීමේ චෝදනා එල්ල වන උතුරේ අමාත්‍යවරුන් දෙදෙනෙකු එම ධූරවලින් ඉවත් කර ඔවුනට එරෙහිව නීතිමය පියවර ගත යුතු යැයි උතුරු පළාත් සභාවේ අමාත්‍යවරුන්ගේ වංචා දූෂණ චෝදනා සම්බන්ධයෙන් විමර්ශනය කිරීමට පත්කළ ත්‍රිපුද්ල කම්ටුව  නිර්දේශ කර ඇත.
 මෙකී කමිටු වාර්තාව පළාත් ප්‍රධාන අමාත්‍ය සී.වී.විග්නේෂ්වරන් විසින් හෙට (06) පළාත් සභා සැසිවාරයට ඉදිරිපත් කිරීමට නියමිතව ඇත.
මෙහිදී අදාළ අමාත්‍යවරුන් දෙදෙනා අමාත්‍යධූර වලින් ඉවත් කිරීමටද තීරණය කරනු ඇතැයි පළාත් සභාවේ ආරංචි මාර්ග සදහන් කරයි.
 පළාත් සභාවේ අමාත්‍යංශ පහ සහ ඒ හා අනුබද්ධ දෙපාර්තුමේන්තු හා ආයතන හරහා පසුගිය කල සිදුකර ඇතැයි කියන දූෂණ වංචා සම්බන්ධයෙන් විමර්ශනය කිරීම සදහා උතුරු මහ ඇමති සී.වී.විග්නේෂ්වරන් විසින් ඉකුත් සැප්තැම්බර් මාසයේදී විශ්‍රාමික විනිසුරුවරුන් දෙදෙනෙකුගෙන් සහ විශ්‍රාමික දිසාපතිවරයෙකුගෙන් යුත් ත්‍රිපුද්ගල කමිටුවක් පත් කරනු ලැබීය. 
කිසිදෙයක් කරගන්න බෑ: මෙහෙම ගියොත් රටත් විනාශයි.
විධායක බලතල ඇති අගමැතිවරයකු සහ ජනාධිපතිවරයකු සිටිනවිට ඇමැති සංශෝධනයක් නොව කිසිවක් කර ගැනීමට නොහැකි තත්ත්වයට ගැටලූ ඇතිවීම සම්බන්ධයෙන් පුදුම විය යුතු නැති බව හිටපු ජනාධිපති මහින්ද රාජපක්ෂ මහතා පැවසීය.
හලාවත - මාදම්පේ ප‍්‍රදේශයට පෞද්ගලික කටයුත්තක් සඳහා පෙරේදා 21 වැනිදා පැමිණි අවස්ථාවේදී මාධ්‍යවේදීන් හමුවේ වැඩිදුරටත් අදහස් දැක්වූ හිටපු ජනාධිපති මහින්ද රාජපක්ෂ මහතා මෙසේද පැවසීය.
රටේ ජනතාවට කියන්න තියෙන්නේ මේ ආණ්ඩුව අස්ථාවර එකක් කියලයි. තුනෙන් දෙකක බලයක් ලබාගෙන තිබෙන්නේ ඒ අයට හිතවත් පක්ෂවලට විවිධ දේවල් දීලයි. ඒත් රට තුළ අස්ථාවර ආණ්ඩුවක් තියෙන්නේ කියන එක පැහැදිලියි.
ඇමැති මණ්ඩලය සංශෝධනය කිරීම ජනාධිපතිවරයාට තියන අයිතියක්. ඒත් ජනාධිපතිවරයාට කරන්න බැරි තත්ත්වයක් උදාවෙලා තියෙනවා. මොකද අගමැතිවරයා විරුද්ධවීම නිසා. විධායක බලය පාවිච්චි කරන අගමැතිවරයෙක් සහ විධායක බලය පාවිච්චි කරන ජනාධිපතිවරයකු සිටිනවිට කිසිම දෙයක් කරන්න බැහැ. මෙහෙම ගියොත් රට විනාශවෙලා යනවා. අපිට දුක ඒකයි.
පුත්තලම දිස්ත‍්‍රික් පාර්ලිමේන්තු මන්ත‍්‍රී සනත් නිශාන්ත පෙරේරා, වයඹ පළාත් සභා මන්ත‍්‍රී පාලිත රෝහණ යන මහත්වරුද මෙම අවස්ථාවට එක්ව සිටියහ.
අතුරුදන් කිරීම්වලින් ඔක්කොම රකින පනත ඇස් වසා සම්මත කරගන්න යනවා.
‘‘බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්‍ෂා කිරීම සඳහා වූ ජාත්‍යන්තර සම්මුතිය පිළිබඳ පනත් කෙටුම්පත පාර්ලිමේන්තු මන්ත‍්‍රීවරුන්ගේ ද ඇස් වසා සම්මත කර ගැනීමට ආණ්ඩුව උත්සාහ කරතැයි’’
ජාතික නිදහස් පෙරමුණේ නියෝජ්‍ය නායක, රණවිරුවන් සුරැකීමේ ජාතික ව්‍යාපාරයේ මහ ලේකම්, පාර්ලිමේන්තු මන්ත‍්‍රී ජයන්ත සමරවීර මහතා පෙරේදා (21) පැවසීය.
යුද බියෙන් මරණ බියෙන් රට ගලවා ගෙන මුළුමහත් ලාංකේය ජාතියට සැනසීම ලබාදුන් රණවිරුවන් වැනසීමට ලක්වන කාලවකවානුවක් මේ පනත සම්මත කර ගත්තොත් උදා වන්නේ යැයි ද හෙතෙම සඳහන් කළේය.
ඒ මහතා මේ බව පැවසුවේ පිටකෝට්ටේ පිහිටි ජාතික නිදහස් පෙරමුණේ ප‍්‍රධාන කාර්යාලයේ දී පෙරේදා (21) පැවැති මාධ්‍ය හමුවකදීය.
එහිදී වැඩිදුරටත් අදහස් දැක් වූ ජයන්ත සමරවීර මහතා මෙසේ ද පැවසීය.
දෙමළ බෙදුම්වාදීන්ගේ සහ මේ රට තම කොලනියක් බවට පත්කර ගැනීමට බලා සිටින බලවත් රටවල උවමනාව මත මේ රූකඩ හවුල් ආණ්ඩුව දැනට සම්මත කරගෙන ඇති ‘‘අතුරුදන් වූවන් පිළිබඳ කාර්යාලය පිහිටුවීමේ පනත’’ සහ ඉදිරියේ දී සම්මතර කර ගැනීමට නියමිත ‘‘බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්‍ෂා කිරීම සඳහා වූ ජාත්‍යන්තර සම්මුතිය පනත’’ මගින් යුද ජයග‍්‍රහණය ලබා දුන් සේනාධිනායකයා ඇතුළු රණවිරුවන් වැනසීම සිදු වෙනවා.
‘‘2015 ජනවාරි 8 වැනිදා සිට මේ රූකඩ ආණ්ඩුව කටයුතු කළේ සිංහල, දෙමළ, මුස්ලිම්, බර්ගර්, මැලේ යන ලාංකේය ජාතිය මරණ බියෙන් ගලවාගෙන සැනසීම උදාකර දුන් රණවිරුවන් වැනසීමට ලක් කිරීමටයි. රණවිරුවන් ජාතියට එවැනි විජයග‍්‍රහණයක් ලබා දී වසර අටක් සම්පූර්ණ වන මේ මොහොතේ ද ඔවුන්ට එරෙහිව භයානක උගුලක් ඇටවීමට මේ අය සූදානම් වෙනවා.
ඇමෙරිකා එක්සත් ජනපදය ශ‍්‍රී ලංකා රජයේ ද සම අනුග‍්‍රාහකත්වය සහිතව ජිනීවා මානව හිමිකම් කවුන්සිලයේ දී සම්මතකරගත් 2015 30/1 යෝජනාවලියේ තිබූ එක් නිර්දේශයක් තමයි ශ‍්‍රී ලංකාවේ අතුරුදන්වූවන් පිළිබඳ සොයා බැලීමට නීතියක් හැදීම. ඒ අනුව තමයි මේ රූකඩ ආණ්ඩුව තම බහුතර බලය යොදා ගනිමින් ‘අතුරුදන් වූවන් පිළිබඳ කාර්යාලය පිහිටුවීමේ පනත් කෙටුම්පත්’ සම්මතරකර ගත්තේ.
එම පනත් කෙටුම්පත සඳහා කැබිනට් අනුමැතිය ලබාගත් අවස්ථාවේ රටට හොරෙන් ඔවුන් රණවිරුවන් දංගෙඩියට යවන තවත් උගුලක් අටවනු ලැබුවා. ඒ තමයි, ‘‘බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්‍ෂා කිරීම සඳහා වූ ජාත්‍යන්තර ප‍්‍රඥප්තියකට’’ කැබිනට් අනුමැතිය ලබාදීම. සාමාන්‍ය සම්ප‍්‍රදාය තමයි මෙවැනි බලවත් ජාත්‍යන්තර ප‍්‍රඥප්තියක් කැබිනට් මණ්ඩලයේ අනුමැතිය සඳහා ඉදිරිපත් කිරීමට පෙර පාර්ලිමේන්තුව ඒ සම්බන්ධයෙන් දැනුම්වත් කිරීම.
සිරිසේන - වික‍්‍රමසිංහ හවුල් ආණ්ඩුව මේ ජාත්‍යන්තර ප‍්‍රඥප්තියට අනුමැතිය ලබා දී එය ශ‍්‍රී ලංකාවේ නීති පද්ධතිය තුළ බලාත්මක කිරීමට අවශ්‍ය මූලික පියවර ගනු ලැබුවා. එදිනම කැබිනට් අනුමැතිය ලැබුණු ‘අතුරුදන් වූවන් පිළිබඳ කාර්යාලය පිහිටුවීමේ පනත් කෙටුම්පත’ පසුව පාර්ලිමේන්තුවේ දී සම්මත වූවා. ඒ හරහා සාක්ෂි ආඥා පනත ද නොසලකා කටයුතු කළ හැකි අතුරුදන් වූවන් පිළිබඳ අර්ධ අධිකරණ කොමිසමක් ස්ථාපිත කිරීමට හැකියාව ලැබී තිබෙනවා.
ඒ වගේම කැබිනට් අනුමැතිය ලැබුණු ‘බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්‍ෂා කිරීම සඳහා වූ ජාත්‍යන්තර ප‍්‍රඥප්තිය’ ශ‍්‍රී ලංකාව තුළ බලාත්මක කිරීම සඳහා වූ පනත. සම්මතකර ගැනීම පිණිස 2017 මාර්තු 7 වැනි දින අගමැතිවරයා විසින් පාර්ලිමේන්තුවට ඉදිරිපත් කර තිබෙනවා. එතැනදීත් මේ සිරිසේන - වික‍්‍රමසිංහ පාලනය සිදු කළේ ‘කොලේ වහලා ගැහීමක්’.
මේ පනත් කෙටුම්පත පළමුවර කියවීමට අගමැතිවරයා විසින් පාර්ලිමේන්තුවට ඉදිරිපත් කිරීමේදී ඊට අදාළ ‘ජාත්‍යන්තර ප‍්‍රඥප්තිය ද’ පාර්ලිමේන්තු මන්ත‍්‍රීවරුන්ට ලබා දිය යුතුව තිබෙනවා. නමුත් මේ හොර ආණ්ඩුව එය ලබා දීම සිදු කළේ නැහැ.
‘මේ ජාත්‍යන්තර ප‍්‍රඥප්තිය මේ රටේ ස්වෛරීභාවයට, පුරවැසියන්ට, රණවිරුවන්ට බලපාන්නේ කෙසේද?’ කියා අප විමසා බැලිය යුතුව තිබෙනවා. නමුත් ‘ජාත්‍යන්තර ප‍්‍රඥප්තියේ’ පිටපත් ලබා නොදී පාර්ලිමේන්තු මන්ත‍්‍රීවරුන්ගේ ඇස්වලට වැලි ගහලයි මේ ජාත්‍යන්තර ප‍්‍රඥප්තිය අපේ රටේ නීති පද්ධතිය තුළ බලාත්මක කිරීමට උත්සාහ ගන්නේ.
මම ඉකුත් දා කථානායකවරයාට ලිපියක් මගින් දැනුම් දුන්නා ‘ජාතියම අනතුරේ හෙළන ජාත්‍යන්තර ප‍්‍රඥප්තියක් අපේ රටේ නීති පද්ධතිය තුළ බලාත්මක කිරීමට ගෙන ආ මෙම පනත් කෙටුම්පත සමඟ අදාළ ජාත්‍යන්තර ප‍්‍රඥප්තියේ සිංහල, දෙමළ හා ඉංග‍්‍රීසි පිටපත් මන්ත‍්‍රීවරුන්ට මෙතෙක් ලබා දී නැහැ. ඒවා ලබා දෙන්න’ කියා. කතානායකවරයාත් ඒ බව මා දැනුම්වත් කරන තෙක් දැන සිටියේ නැහැ.
‘මේ ජාත්‍යන්තර ප‍්‍රඥප්ති පනත කාටත් හොරෙන් සම්මත කරන්න හදන්නේ ඇයි?’ කියා අපි විමසා බැලිය යුතුයි. පළමුව කිව යුතුයි ‘මේ පනත් කෙටුම්පත සම්මත වුවහොත් යුද ජයග‍්‍රහණයට මුල් වූ සේනාධිනායකයා ඇතුළු රණවිරුවන් සියලූ දෙනා බරපතළ අනතුරකට මුහුණ දෙනවා’. අතුරුදන් වීමකට චෝදනා එල්ල වී ඇති රණවිරුවකුට එරෙහිව මේ ජාත්‍යන්තර ප‍්‍රඥප්තිය බලාත්මක කර ඇති රටක යම් තැනැත්තකුට එරට අධිකරණයක නඩු පැවරීමට මේ නව නීතියෙන් (පනතින්) අවස්ථාව ලැබෙනවා.
උදාහරණයක් ලෙස ප‍්‍රදීප් එක්නැලිගොඩ නම් වූ මාධ්‍යවේදියා අතුරුදහන් කළ බවට අභූත චෝදනා එල්ල කළ රණවිරුවන්ට එරෙහිව දෙමළ ඩයස්පෝරාවේ සාමාජිකයකුට ජර්මනිය, ප‍්‍රංශය ඇතුළු යුරෝපයේ අධිකරණයක නඩු පැවරීමට මේ නව නීතියෙන් අවස්ථාව ලැබෙනවා. ඒ විතරක් නොවෙයි, ඒ නඩු පැවරූ රණවිරුවා තම රටට භාරදෙන ලෙස ශ‍්‍රී ලංකා රජයෙන් ඉල්ලා සිටීමේ අවකාශය ද එම නඩුව විභාග වන අධිකරණය සතු රටට ලැබෙනවා.
ඒ අනුව පැහැදිලියි, මේ රටේ නඩු අහලා රණවිරුවන් දංගෙඩියට දක්කන්න බැරිනම් පිටරට අධිකරණයකට කුදලාගෙන ගිහිල්ලා නඩු අහලා ඔවුන් දංගෙඩියට දක්කන්නයි මේ ජාත්‍යන්තර ප‍්‍රඥප්ති පනත ගෙනවිත් තිබෙන්නේ. ඒ විතරක් නොවෙයි, ‘යම් අතුරුදහන් කිරීමකට නියෝග නිකුත් කිරීම’ යන චෝදනාව යටතේ මේ පනතින් සේනාධිනායකයා ඇතුළු ත‍්‍රිවිධ හමුදාවේ ඉහළ නිලයන් වගඋත්තරකරුවන් කිරීමේ ඉඩකඩ ද තිබෙනවා. ඒ නිසා මේ නව නීතිය පාර්ලිමේන්තුව තුළ සම්මත වීමට ඉඩ දිය යුතු නැහැ.
ඊට එරෙහිව ඡන්දය දෙන ලෙස තමන් පාර්ලිමේන්තුවට තෝරා පත්කර යැවූ මහජන නියෝජිතයන්ගෙන්, මහජනතාව බලකර ඉල්ලා සිටිය යුතුයි.
ඒ වගේම අපි සිරිසේන-වික‍්‍රමසිංහ පාලනයෙන් ද ඉල්ලා සිටින්නේ ‘මේ මහ දවල් සිදු කරන පාවා දීම වහා නතර කරන’ ලෙසයි.
දේශපාලකයන් මනාප බලාගෙන වැඩ කිරීමෙන් ජනතාව අමාරුවේ වැටිලා.
ජලගැලීම්, නායයාම් වැනි පීඩාකාරී තත්ත්වයන්ට මුහුණදීමට ජනතාවට සිදුවී ඇත්තේ දේශපාලනඥයන් සංවර්ධන අවශ්‍යතා වෙනුවට මනාප ඡන්ද දෙස බලාගෙන වැඩකිරීම නිසා යැයි ජනාධිපති මෛත‍්‍රීපාල සිරිසේන මහතා ගාල්ලේ දී පැවසීය.
ඇතැම් දේශපාලනඥයන් සංවර්ධන කි‍්‍රයාදාමයේදී රජය නිර්දේශ කරන යෝජනා කි‍්‍රයාත්මක කිරීමට ඉඩ නොදී ඊළග මැතිවරණය සඳහා ජනතාව දිනා ගැනීමට කටයුතු කිරීම හේතුවෙන් මෙම විනාශකාරී තත්ත්වයට මුහුණදීමට සිදුවූ බව ද ජනාධිපතිවරයා සඳහන් කළේය. 
මෙවන් පීඩාකාරී අමිහිරි අත්දැකීමකින් පසුව හෝ ජනතාවට සත්‍ය තත්ත්වය වටහා දෙමින් රජයේ සංවර්ධන සැලසුම් කි‍්‍රයාවට නැංවීමට සියලූ දේශපාලනඥයන් සහාය දිය යුතු බව ද ජනාධිපතිවරයා ප‍්‍රකාශ කළේය.
ජනාධිපති මෛතී‍්‍රපාල සිරිසේන මහතා මේ බව පැවැසුවේ ගාල්ල දිස්ති‍්‍රක් ලේකම් කාර්යාලයේ දී ඊයේ (1) පෙරවරුවේ පැවැති විශේෂ දිස්ති‍්‍රක් සම්බන්ධීකරණ කමිටු රැස්වීම අමතමිනි.
රත්නපුර, කළුතර, ගාල්ල දිස්ති‍්‍රක්කවල සංවර්ධන සැලසුම් පිළිබ මීට වසර ගණනාවකට පෙර ශක්‍යතා අධ්‍යයනයන් සිදු කර ඒවා කි‍්‍රයාත්මක කිරීමට පැවති සෑම රජයක්ම උත්සහ ගත්ත ද ඇතැම් දේශපාලනඥයන්ගේ මැදිහත්වීම් හේතුවෙන් එම කටයුතු අවහිර වූ බව ද ජනාධිපතිවරයා මෙහිදී ප‍්‍රකාශ කෙළේය.
දිවයිනට බලපෑ හදිසි ආපදා තත්ත්වය හේතුවෙන් අසීරුතාවට පත්වූ සියලූ ජනතාවට සහන සැලසීමට කැපවූ ජනමාධ්‍ය ආයතනවලට, විවිධ පරිත්‍යාගශීලින්ට සහ ස්වේච්ඡා සංවිධාන වෙත ජනාධිපති මෛත‍්‍රීපාල සිරිසේන මහතා මෙහිදී පළමුව සිය ස්තූතිය පිරිනැමීය.
ගාල්ල දිස්ති‍්‍රක්කයේ ආපදාවට ලක්වූ ජනතාවට සහන සැලසීම වෙනුවෙන් ගෙන යන වැඩපිළිවෙළේ ප‍්‍රගතිය පිළිබඳ කරුණු විමසූ ජනාධිපතිවරයා සුබසාධන කඳවුරුවල වෙසෙන ජනතාව වෙනුවෙන් අඛණ්ඩවම එම සහන වැඩපිළිවෙළ කි‍්‍රයාත්මක කරන ලෙස ද උපදෙස් දුන්නේය.
ජනතාව වැඩි දිනක් කදවුරුවල ර`දවා සිටිය නොහැකි අතර ඔවුන් සඳහා නිවාස ඉදිකර දීමේ වැඩපිළිවෙළ කඩිනම් කිරීමට උපදෙස් දුන් ජනාධිපතිවරයා මෙම සහන වැඩපිළිවෙළේදී ප‍්‍රමුඛතා හඳුනාගනිමින් කටයුතු කරන ලෙස නිලධාරින්ට උපදෙස් දුන්නේය.
එමෙන්ම ජලය බැසගිය පසුව ළිං පිරිසුදු කිරීම ස`දහා අවශ්‍ය වතුර මෝටර් රජයෙන් දීමට උපදෙස් දුන් ජනාධිපතිවරයා ජනතාවට අවශ්‍ය ඖෂධ වර්ග ප‍්‍රාදේශීය සෞඛ්‍ය අධ්‍යක්ෂවරයා යටතේ නොමිලයේ ලබාගැනීමටද නිලධාරින්ට උපදෙස් ලබා දුන්නේය.
ජනතාවට අවශ්‍ය වියළි ආහාර ද්‍රව්‍ය ඇතුළු අනෙකුත් භාණ්ඩ බෙදාදීමේදී දේශපාලනඥයන් ඊට සම්බන්ධකර නොගෙන දිස්ති‍්‍රක් ලේකම්වරයා ඇතුළු රාජ්‍ය නිලධාරින් හරහා එම කටයුතු සිදු කිරීමට ද ජනාධිපතිවරයා උපදෙස් දුන්නේය.
එමෙන්ම දිස්ති‍්‍රක්කයේ මහා මාර්ග, පාසල් සහ රෝහල්වල සිදුකළ යුතු කඩිනම් අලූත්වැඩියාවන් පිළිබඳ වාර්තාවක් දීමට ද නිලධාරින්ට උපදෙස් දුන් ජනාධිපති මෛත‍්‍රීපාල සිරිසේන මහතා අර්ධ හානී සිදුවූ නිවාස ප‍්‍රතිසංස්කරණය කිරීමේ කටයුතු ති‍්‍රවිධ හමුදාවේ සහ සිවිල් ආරක්ෂක දෙපාර්තමේන්තුවේ සහයෝගයෙන් ඉදිරියට කි‍්‍රයාත්මක කරන ලෙසද දන්වා සිටියේය.
මෙම සාකච්ඡාවට ප‍්‍රථම දිස්ති‍්‍රක්කයේ ආපදා සහන සේවා නිලධාරින් සමඟ ද හමුවකට එක් වූ ජනාධිපතිවරයා ආපදාවට ලක්වූ ජනතාවට දිරියක් වෙමින් සහන සැලසීමට ඔවුන් කළ කැපවීම  අගැයීමට ලක් කළේය.
අනතුරුව දිවයිනේ දිස්ති‍්‍රක්ක 13 කින් ගාල්ල දිස්ති‍්‍රක්කයේ ජනතාව වෙනුවෙන් ලැබුණු සහනාධාර නිල වශයෙන් ගාල්ල දිස්ති‍්‍රක් ලේකම්වරයා වෙත බාරදීම ජනාධිපතිවරයා අතින් සිදු විය.
පොලොන්නරුව, අනුරාධපුරය, මුලතිව්, කිලිනොච්චි, ති‍්‍රකුණාමලය, මන්නාරම, මොනරාගල, කුරුණෑගල, පුත්තලම, මාතලේ, මහනුවර, කෑගල්ල, ගම්පහ දිස්ති‍්‍රක්කවලින් මෙම ආධාර ලැබී තිබෙන අතර ආපදාවට ලක්වූ සහෝදර ජනතාව වෙනුවෙන් තම යුතුකම් ඉටුකිරීම පිළිබඳ ජනාධිපති මෛත‍්‍රීපාල සිරිසේන මහතා මෙහිදී සියලූදෙනාට තම ස්තූතිය පළ කළේය.අමාත්‍යවරුන් වන වජිර අබේවර්ධන, ගයන්ත කරුණාතිලක, චන්දිම වීරක්කොඩි, නියෝජ්‍ය අමාත්‍යවරුන් වන මනුෂ නානායක්කාර, නිශාන්ත මුතුහෙට්ටිගම, දකුණු පළාත් ආණ්ඩුකාර හේමකුමාර නානායක්කාර, ප‍්‍රධාන අමාත්‍ය ශාන් විජයලාල් ද සිල්වා යන මහත්වරුන් ඇතුළු එම දිස්ත‍්‍රික්කයේ දේශපාලන නියෝජිතයෝද ගාල්ල දිස්ති‍්‍රක් ලේකම් එස්.ඞී. කොඩිකාර මහතා ඇතුළු රාජ්‍ය නිලධාරිහු  ද මෙම සාකච්ඡාවට එක්ව සිටියහ.
සොබාදහමේ දායාද මිනිසුන් හරියට හසුරුවන්නේ නෑ.
මහජනයාගේ සහ දේශපාලන පක්‍ෂවල සහයෝගය තිබේනම් වසර පහක් ඇතුළත ගංවතුර ප්‍රශ්නයට විසදුම් දිය හැකි බව ස්වදේශ කටයුතු අමාත්‍ය වජිර අබේවර්ධන මහතා මාධ්‍ය හමුවකදී ඊයේ (4) පැවැසීය.
හන්දි ගානේ බෝඞ් අල්ලාගෙන පිකටින් කිරීමෙන් ප්‍රශ්නවලට විසඳුම් නොලැබෙන බවද ඇමැතිවරයා පැවැසීය.
ගංගා ආශ්‍රිතව නිසි පරිදි වේලි ඉදිකරමින් ජලය කළමනාකරණය කිරීම ප්‍රශ්නයට එකම විසඳුම බවද ඔහු සඳහන් කළේය.
පිටකෝට්ටේ, සිරිකොත, එක්සත් ජාතික පක්‍ෂ මුලස්ථානයේදී මෙම මාධ්‍ය හමුව පැවැත්විණි. එහිදී වැඩිදුරටත් අදහස් දැක්වූ අමාත්‍ය වජිර අබේවර්ධන මහතා:
ගංවතුර ව්‍යසනයේ දී මාධ්‍යයන් අපට විශාල සහයෝගයක් දුන්නා. අප ඇතැම් රාජ්‍ය නිලධාරින් නිදි නොලබා ව්‍යසනයට මුහුණදීම සඳහා කටයුතු කළා. තීන්දුවක් ගන්න විනාඩි ගණනාවක්වත් අප පමා කළේ නැහැ.
ආපදා ඇතිවූ බොහෝ ප්‍රදේශවලට බෝට්ටුවක්වත් ගෙන යාමට හැකිවුණේ නැහැ. අවසානයේ හෙලිකෝප්ටර් මගින් ඩිංගි බෝට්ටු ගෙන යෑමට අප කටයුතු කළා. ජීවිත ආරක්‍ෂා කරගැනීම අපගේ මූලික කාර්යය වුණා.
ඉවත්වන්නැයි කොතෙක් කීවත් ඇතැම් ජනතාව ඊට ඇහුම්කන් දුන්නේ නැහැ. ඇතැම් අය වහලය දක්වා වතුර නගින තුරු ඉන්නවා. ජීවිතාරක්‍ෂක කබා ඒ ප්‍රදේශවලට ගුවනින් දැමීමට කටයුතු කළේ ඒ අනුවයි.
බොහෝ රාජ්‍ය ආයතනවල පවා සියලු දේ ගහගෙන ගිහින්. නිවාසවල වංගෙඩිය, මෝල්ගෙහ හැර සියල්ල ගහගෙන ගිහින්. මීට පෙර ගංවතුර සිද්ධිවලදීත් මේ දේම වුණා.
ආපදා සහන දීම අප වැඩිකර තිබෙනවා. නිවාස ඉදිකිරීම් විනාශ වූ ව්‍යාපාර සඳහා අතදීම ආදී කටයුතු අද අප හමුවේ තිබෙනවා.
2003 වසරේ පැමිණි මහ ගංවතුර ගාල්ල, මාතර දිස්ත්‍රික්කවලටත් හම්බන්තොට දිස්ත්‍රික්කයේ කොටසකටත් බලපෑම් ඇතිකළා. එමෙන්ම රත්නපුර සහ කළුතර සහ දිස්ත්‍රික්කවලටත් ඒ ගංවතුර බලපෑම් එල්ල කළා.
මීට හේතුව  කුමක්ද? ගිං, නිල්වලා සහ කළු ගඟේ ජලය හරිහැටි පාලනය නොකිරීමයි. ගංගා තුනක ජලය හරිහැටි පාලනය කර ගැනීමට නොහැකි වීමෙන් මුළු ජල කඳම කිසිම ප්‍රයෝජනයකින් තොරව මුහුදට ගලාගෙන යනවා. අනෙක් අතට මේ ජල කඳ නිසා ජනතාව ජීවිත කාලයම වෙහෙසී උපයාගත් දේ විනාශ වුණා.
මේ වෙනුවෙන් මුළු ජාතියම කම්පාවට පත්විය යුතුයි. ඒ  කරුණු දෙකක් පදනම් කරගෙනයි. පළමුවැන්න ගංවතුරින් සිදුවන අපරාධයයි. දෙවැන්න මේ ප්‍රශ්න සඳහා පැහැදිලි විසඳුම් දී තිබියදී ඒ විසදුම් රටේ ජනතාව අතරට ගෙනයාමට නොහැකි වීමයි.
1960 දශකයේ ඇමෙරිකා එක්සත් ජනපදයේ කොලරාඩෝහි වාරිමාර්ග පිළිබඳ කටයුතු කරන ආයතනයක් මෙරට කෘෂිකර්ම, වාරිමාර්ග, ඉඩම් හා විදුලිබල අමාත්‍යාංශය වෙනුවෙන් ගංවතුර සහ නායයෑම් වැළැක්වීම සඳහා අධ්‍යයන වාර්තාවක් සකස් කර තිබෙනවා.
 ගිං, නිල්වලා සහ කළු යන ගංගා තුනේ ජලය නිසි පරිදි කළමනාකරණය කර නොගතහොත් නායයෑම්, ජල ගැලීම් ඇතිවිය හැකිය බව 1960 වසරේදී එම වාර්තාව කරුණු දක්වා තිබෙනවා.
උදාහරණයක් ලෙස ගිං ගඟ ගතහොත් එය ලංකාගමින් ආරම්භ වෙනවා. ගාල්ල ගිං තොටින් එය මුහුදට වැටෙනවා. මේ ජල කඳ හරිහැටි පාලනය කර ගැනීමට නොහැකිවීම නිසා විශාල විනාශයකට මුහුණදීමට සිදුවුණා.
2001 වසරේදි අග්‍රාමාත්‍ය රනිල් වික්‍රමසිංහ මහතා චීන රජයද සහභාගි කරගෙන ගිං ගඟේ ජලයෙන් ප්‍රයෝජන ගත යුතු ආකාරයද පිළිබඳව සැලැස්මක් සකස් කළා. ඒ ව්‍යාපෘතිය සඳහා මා ලංකාගම සිට වාරුකන්දෙනිය ප්‍රදේශයට චීන කණ්ඩායමක් සමග සංචාරය කළා. එහිදී ඉඩම් අත්පත් කර ගන්නා බව කියමින් ඇතැම් දේශපාලකයන් ඇතුළු ප්‍රදේශවාසීන් විරෝධය පළකළා.
එදා එම ව්‍යාපෘතිය ක්‍රියාත්මක කළා නම් මේ මහා විපත වන්නේ නැහැ. අනාගතයේදී අප නිසියාකාරව ගංගා ජලය හසුරුවා ගත්තේ නැතිනම් ජනතාවට ප්‍රදේශ අතහැර යන්න වේවි. සොබා දහමෙන් දී තිබෙන දායාදය මිනිසුන් හැටියට හරියට හසුරුවා ගන්නට නොහැකි වීම වර්තමානයේ ඇතිවී තිබෙන ගැටලුවට මුලයි.
මේ මහා ගංවතුර අපට නවත්වාගන්නට හැකියාව තිබෙනවා. 1968 වසරේ ප්‍රකාශයට පත් කළ ඇමෙරිකා එක්සත් ජනපදයේ ඊ.සී.එල්. ආයතනයේ වර්තාවෙන් පැහැදිලි විසඳුම් ලබාදී තිබෙනවා.
නිල්වලා ගඟ, කළු ගඟ සහ ගිං ගඟේ ද්‍රෝණිවල ගංවතුර ආරක්‍ෂණ ක්‍රමය ඉදිකිරීම මෙන්ම විදුලිය නිපදවීම පිළිබඳවත් එම වාර්තාවේ කරුණු දක්වා තිබෙනවා.
මේ ව්‍යාපෘති ලබන වසරේ අප්‍රේල් මාසයට පෙර කළ  හැකිනම් අනාගතයේදී මෙවැනි ගංවතුරකට මුහුණ නොදී ඉන්නට අපට හැකියාව ලැබෙනවා.
ගිං ගඟේ අස්මිත් වේල්ල ඉදිකළ යුතු බව ඉහත   ශක්‍යතා අධ්‍යයන වාර්තාවෙන් පෙන්වා දී තිබෙනවා
 කළු ගඟේ වගුර වේල්ල, කුකුලේවේල්ල සහ රත්නපුර වේල්ල යනුවෙන් වේලි තුනක් යෝජනා කර තිබෙනවා.නිල්වලා ගඟේ බිංගමාර වේල්ල සහ හුලන්දාව වේල්ල ඉදිකළ යුතු බවට කරුණු දක්වා තිබෙනවා. වසර 60ක් ගත වුණත් ජාතියක් ලෙස ඒ යෝජනා ක්‍රියාත්මක කරන්නට නොහැකි වී තිබෙනවා.
මෙම ව්‍යාපෘති කළානම් දකුණට අවශ්‍ය විදුලිය දකුණේම නිපදවා ගන්නට හැකියාව තිබෙනවා. නමුත් ජාතියක් ලෙස අපේ අවාසනාවට කෑ ගහගත්තා පමණයි. වැඩක් පටන් ගන්න යනකොට බෝඞ් ලෑලි අල්ලාගෙන කෑ ගහනවා මිස කිසිවෙකුත් සහයෝගය දෙන්නේ නැහැ.
බෝඞ් ලෑලි එසවිය යුත්තේ කඩිනමින් මේ ව්‍යාපෘති අවසන් කරන ලෙසයි.
කොත්මලේ වේල්ල ඉදිකරන්නට පෙර පේරාදෙණිය, ගැටඹේ ප්‍රදේශ යට වුණා. ජලාශය ඉදිකළ පසුව ඒ තත්ත්වය නැති වුණා.
දකුණේ මෙන්ම සබරගමුවේ ජනතාව මේ ප්‍රශ්නයෙන් බේරාන්න නම් ඒ සඳහා අනිවාර්ය විකල්පයක් තිබෙනවා. මේ ගංවතුර උවදුර නතර කර ගැනීමට ජනතා සහයෝගය අවශ්‍යයි.මෙම රජය ප්‍රජාතන්ත්‍රවාදීද? යහපාලනවාදීද? මහජන හිතකාමීද? යන්න සිතිය යුතු බවත් ඡන්දය උදුරා ගෙන ඡන්දය නොතබා සිටිනවාට පාවිච්චි කිරීමට ඇති වචනය ඒකාධිපතිත්වය යන්න බවත් ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා ගම්පහ, ඔරුතොට පැවති රැස්වීමකදී පැවසීය.
“මව් බිම සුරකිමු” යන තේමා පාඨය යටතේ වූ මෙම රැස්වීම ඔරුතොට බණ්ඩාරනායක මාවතේ පිහිටි සහන් ප්‍රසාද් මහතාගේ නිවසේදී පැවැත්විණි.
මෙහිදී තවදුරටත් අදහස් දැක්වූ දිනේෂ් ගුණවර්ධන මහතා මෙසේද කීය.
“ඉතාමත් වැදගත් අවස්ථාවකයි ඔබ අප මුණගැසෙන්නේ. අපේ රටේ අනාගතය පිළිබඳව වෙනදාට වඩා ජනතාවගෙ පැත්තේ සිට ඉතා පැහැදිලිව පෙළගැසෙමින් සිටිමින් මහින්ද රාජපක්ෂ මහතාගේ නායකත්වයෙන් අපේ රටේ මහජන මතය කොයි පැත්තේද තියෙන්නේ කියන එක තීරණය වුණු අවස්ථාවකයි අපි මුණගැසෙන්නේ.
කුමන ප්‍රචාරයක් ගෙන ගියද පසුගියදා රටවැසියා එකතු වී සියලු දෙනාගේ ශක්තිය තුළින් ලෝක කම්කරු දිනයේදී ඉතිහාසගත මැයි දින රැලියක් මහින්ද රාජපක්ෂ මහතා ප්‍රධාන ඒකාබද්ධ විපක්ෂය විසින් පැවැත්වූවා. මහජන මතය කොතැනද තියෙන්නෙ කියන එක ඉතා පැහැදිලිව දේශීය හා ජාත්‍යන්තරව පිළිගෙන තිබෙනවා. ආණ්ඩුවට එවැනි බලයක් ජන ගංගාවක් එකතු කරන්න බැරිවෙච්ච බව හෙළි වී අවසානයි.
මේ නිසා මේ ආණ්ඩුව ඉක්මනින් වෙනස් කරල රටේ ප්‍රජාතන්ත්‍රවාදය යළිත් ස්ථාපිත කරන ජයග්‍රහණය කරවීමකට අත්වැල් බැඳගැනීමට ගමින් ගමට මෙවැනි සාකච්ඡා සභා ජන බලය ශක්තිමත් කිරීමට විශාල වශයෙන් දායක වෙනවා.
අපේ රට බෙදෙන්න ඔන්න මෙන්නව තිබූ වෙලාවක රට බේරා ගැනීමට මහින්ද රාජපක්ෂ මහතා ප්‍රධාන බලවේගයට හැකි වුණා. ප්‍රභාකරන් ගුවන් හමුදාවක්, මුහුදු හමුදාවක්, පාබල හමුදාවක්, පොලිස් හමුදාවක් මෙහෙය වූවා. ප්‍රභාකරන් උසාවිවල නඩු අසා මරණ දණ්ඩනය නිමය කළා. එම තත්ත්වය අවසන් කරල තීරණාත්මක අවස්ථාවකට අපේ ත්‍රිවිධ හමුදාව යොමු කළා. ඒ සටන ජයග්‍රහණය කළ නිසා රට බෙදුනේ  නැහැ. අපි පැරදුනානම් එදා රට බෙදෙනව.
එක්සත් ජාතික පක්ෂයේ අය එක්සත් ජාතික පක්ෂයේ කරේ අත දාගෙන සිටින සම්බන්ධන්ල මේ සියලු දෙනා එදා හිනා වුණා, විහිළු කළා, හමුදා සේනාංක ජීවිත පරිත්‍යාග කරමින් සටන් කරන විට. එසේ නොවන්න ඔබට අපට දරුවන්ට මේ රට දෙකඩ කැඩිල රටවල් දෙකක් වෙනව. ඒ විජයග්‍රාහී ජයග්‍රහණය ඇති කරන්න ත්‍රිවිධ හමුදාවන් කළ පරිත්‍යාගය කිසිම ආණ්ඩුවකට කිසිම මහජන නියෝජිතයකුට අමතක කරන්න බැහැ.
අද ඒ වෙනුවට කෙරෙන්නෙ මොකක්ද? ජිනීවා නුවරට ගොස් අපට විරුද්ධ යෝජනාවක් ගෙනෙන්න. මේ ආණ්ඩුවේ විදේශ ඇමතිවරයා ශ්‍රී ලංකාවට විරුද්ධව යෝජනාවක් ඉදිරිපත් කළා. බටහිර රටවල් සමග එකතු වෙලා ශ්‍රී ලංකාවෙ හමුදා සේනාංකවලට නඩු දාන්න ඕනෑ. ඒ නඩු මෙහි නඩුකාරවරුන්ට අහන්න බැහැ. විදේශ නඩුකාරයන් ගෙනැවිත් නඩු අහන්න ඕනෑයි කියල මහා පාවා දෙන යෝජනාවකට අත්සන් කර ආවා.
මෙය ආපසු හැරවීම පිණිස ඒකාබද්ධ විපක්ෂය පාර්ලිමේන්තුව තුළ අඛණ්ඩ මහජන ව්‍යාපාරයක් ඉදිරියට ගෙනැල්ලා තියෙනවා. මේ වෙනුවෙන් ගම්පහ ජනතාව බුද්ධිමත් සටන්කාමී සිසිර ජයකොඩි මන්ත්‍රී තුමා පාර්ලිමේන්තුවට එවීමෙන් අපේ පාර්ලිමේන්තු විවාද ඉතාමත් ශක්තිමත් කරන්නට හැකිව තිබෙනවා. හමුදා භටයින් සහ හමුදා සේනාංක ආරක්ෂා කර ගැනීම සඳහා පාර්ලිමේන්තුව තුළ විශාල ක්‍රියාමාර්ගයන්ට ජයකොඩි මහතා යොමුව සිටිනවා.
පාර්ලිමේන්තු නීතිය හදන තැනක් පමණක් නොවෙයි. නීතිය රකින තැනක් වෙන්නට ඕනේ. පාර්ලිමේන්තුව රට රකින තැනක් වෙන්නට ඕනේ. රටේ ජීවත්වන ජනතාවට දියුණුවක් ඇති කරන තැනක් වෙන්නෙ පාර්ලිමේන්තුවයි. නමුත් අද මේ ආණ්ඩුව වැඩියෙන්ම කතා කරන්නෙ හමුදාවේ සෙබළුන් ගැනයිහමුදාවට ඉදිරියට යාමට නියෝගයක් ලැබුණුවිට ආපසු එන්නයි කියා ලැබෙන්නේ නැහැ. ඒ නියෝගය දුන්නා ජනාධිපතිවරුන් හතර දෙනෙක්. නමුත් යුද්ධය අවසන් කළේ මහින්ද රාජපක්ෂ ජනාධිපතිවරයායි.
අද ඇමතිවරු උපඇමතිවරු විශාල පිරිසක් පත්කරලා තිබෙනවා. මෙවන් පිරිසක් සිටියත් රටට අනතුරක් ආපදාවක් වූ විට ඇමතිවරුන්ට උපඇමතිවරුන්ට ප්‍රශ්න විසඳගන්න බැහැ. ඒ වෙනුවට යවන්න වෙලා තිබෙන්නෙ ත්‍රිවිධ හමුදාව. ඉතින් මේ අයව ආරක්ෂා කළ යුතුද නැද්ද කියන එක මේ රටේ ජනාධිපතිවරයාත් කල්පනා කරන්න ඕනෑ ත්‍රිවිධ හමුදාවට අණදෙන ප්‍රධානියා හැටියට අපේ හමුදාවල සෙබළුන්ගෙ ආරක්ෂාව ඇති කිරීමට.
විදේශ රටවල් හෝ රට බෙදන්න උත්සාහ කළ කොටි සංවිධානවල බලපෑමට හමුදාවලට දඬුවම් කිරීම සඳහා වූ වැඩපිළිවෙළ නවත්වා දැමීමට කටයුතු කළ යුතුයි.
කුමන තර්ජන පැවතියද ඒකාබද්ධ විපක්ෂය අපේ ආරක්ෂක හමුදාවල ගෞරවය සහ ආරක්ෂාව පිණිස කැපවී සිටිනවා.
මේ රටට මහින්ද මහත්තයා සංවර්ධනය ගෙනාවා. මේ රටේ සංවර්ධන වේගය සියයට අටත් දක්වා වැඩි වුණු රටක් බවට පත් වුණා. අද මේ රජයේ සංඛ්‍යාලේඛණවලට අනුව තුනයි දශම දෙකකට සංවර්ධන වේගය බැහැල තිබෙනවා. සංවර්ධන වේගය බහින විට රටක් කඩාවැටෙනවා. මේ ආණ්ඩුවට පසුගිය කාලෙදි ගෙනාපු විදේශ ආයෝජනවත් ගෙන ඒමට බැරිව තිබෙනවා. ආණ්ඩුවට අපේ කාලේ කරපු සංවර්ධන වැඩපිළිවෙළ ගෙනියන්නට බැරිවෙලා තිබෙනවා. අපි කරපු ව්‍යාපෘති නිම කරන්නට බැරිවෙලා තිබෙනවා. අලුත් ව්‍යාපෘති ඇති කරන්නට බැරිවෙලා තිබෙනවා.
එවැනි කාලපරිච්ඡේදයකදී රක්‍ෂා බිහි වන්නේ නැහැ. අලුතෙන් තරුණ පෙළ ඉගෙන ගෙන එන විට වැඩෙන ආර්ථිකයක පමණයි රැකියා බිහි වෙන්නේ. වැඩි නොවන ආර්ථිකයක රැකියා බිහි වන්නේ නැහැ.
අපි පාර්ලිමේන්තුවේදිත් කියනව විද්‍යාත්මකව මහාචාර්යවරුගෙන් උපදෙස් මතලු විෂය බෙදන්නෙ මේ ආණ්ඩුවෙ ඇමතිවරුන්ගේ. අපිට යහපාලනය ආ වෙලාවෙ කිව්වේ විද්‍යාත්මකව අධ්‍යයනය කරල උපදෙස් දෙනවලු විෂය බෙදන හැටි. මහාමාර්ග හා විශ්වවිද්‍යාල කියල විෂය බෙදල තිබෙනවා. මොකක්ද මේ දෙක අතර ඇති සම්බන්ධය. කුඩා ළමයෙකුගෙන් ඇහුවත් කියාවි මේ දෙක අතර සම්බන්ධයක් නැති බව.
මේ රජයේ මුදල් ඇමතිවරයාගෙන් වෙච්ච හානිය සම්බන්ධන්ල කතා කළේ නැහැ. ජනතා විමුක්ති පෙරමුණ කතා කළෙත් නැහැ. මේ වසර දෙක තුළ මුදල් අමාත්‍යවරයා සහ ආණ්ඩුවේ වැරදි දූෂිත වැඩ පිළිවෙළවල් හෙළිදරව් කරන්නට හැකි වුණේ ඒකාබද්ධ විපක්ෂයේ මන්ත්‍රී කණ්ඩායමටයි.
දැන් මුදල් ඇමතිවරයගෙ මුදල් ඇමතිකම අහෝසි කරල විද්‍යාත්මකව ආපසු විෂය බෙදල තිබෙනවා. මුදල් හා ජනමාධ්‍ය ඇමති. මේක කොහොමද විද්‍යාත්මක වෙන්නෙ. රවට්ටන්නද මේ ආණ්ඩුව හදන්නෙ. මුදල් හා ජනමාධ්‍ය යන විෂය නොගැළපෙන බව ඕනෑම කෙනෙකුට පෙනෙන දෙයක්. මේවායින් පෙනෙන්නෙ රජය අන්දුන් කුන්දුන් වෙච්ච තමන්ගෙ වැඩපිළිවෙළක් රටට දෙන්නට බැරි ආණ්ඩුවක් බවට පත්ව තිබීමයි.
ආණ්ඩුවේ අපේක්ෂාව අද ජනතාවට අයිති ඡන්ද හැකිතාක් කල් දැමීමටයි. ලක්ෂ මිලියන 15 ක් පමණ අපේ රටේ පළාත් පාලන ඡන්දය දීමේ අයිතිය තිබෙනව. පළාත් පාලන ආයතන 330 ක් විසුරුවා හැර තිබෙනවා. මේවායෙහි ඡන්දය නොතියා ඉන්නව පරාජයට බියෙන්. අද මැතිවරණ කොමිසම කියනව හෙට ලියුම ආවොත් සතියකින් ඡන්දය තියන දිනය ගැසට් කරනවයි කියල. ලියුම යවා ගන්න බැරුව සිටිනවා. ජනතාවට තිබෙන භය නිසා.
අද පළාත් පාලන ආයතනවල මන්ත්‍රීන් නොමැති නිසා නිලධාරීන්ගේ ප්‍රශ්න විසඳීමට නොහැකි ආයතන බවට පත්වෙලා තිබෙනවා. පළාත් පාලන ආයතන පමණක් නොව අද රාජ්‍ය නිලධාරීන් තීරණ ගනු ලබන්නේ සැකෙන්. අද රාජ්‍ය නිලධාරීන් විශාල බියකිනුයි ඉන්නෙ. ගංවතුරට කෑම ටික දෙන්නට බයයි. ගංවතුරට වාහනයක් යවන්න රාජ්‍ය නිලධාරීන් බයයි. මේ ටික කළේ මෛත්‍රීපාල සිරිසේන, රනිල් වික්‍රමසිංහ ආණ්ඩුවයි. නිලධාරීන්ට රාජකාරින් කරන්නට ඉඩ නොදී රාජකාරි කරනවනම් දඬුවම් කරන බවට ඇති සැකය නිසා අද මුළු රාජ්‍ය සේවාවම ඇණහිටින තත්ත්වයකට පත්ව තිබෙනවා.”
සිසිර ජයකොඩි මහතා (පාර්ලිමේන්තු මන්ත්‍රී)- “ගංවතුරින් සහ නාය යෑම් හේතුවෙන් පීඩාවට පත් ජනතාවට ගුවනින් ආහාර පාන ලබාදිය යුතුව තිබූ අවස්ථාවක රජය එසේ නොකොට සිදු කරනු ලැබුවේ රාජ්‍ය ඇමතීන් සහ නියෝජ්‍ය ඇමතීන් ගුවනින් හෙළනු ලැබීමයි.
රටේ දේපළ මුදල් සොරකම් නොකරන බව පවසා  බලයට පැමිණි මේ රජය මහා වංචාව මහ බැංකු හොරකමක් කළා. මහ බැංකු බැඳුම්කර සිද්ධිය ගැන සෙවීමට ජනාධිපති කොමිසමත් පත්කර ඇතත් එහි විනිසුරුවරුන්ට දඬුවම් දීමේ බලයක් එම කොමිසමෙන් ලබාදී නැහැ.
ජනතාව බලාපොරොත්තු වූ කිසිම දෙයක් මේ රජයෙන් ඉටුව නැහැ. අද බඩු මිල ඉතා ඉහළයි. රට දිනෙන් දින අගාධයට යනව. අපි මේ රට බේරාගත යුතුයි. රට ගැන හිතන රට ගැන ආදරය කරන අයට පාර්ලිමේන්තුව තුළ කතා කරන්න දෙන්නේ නැහැ. අද මේ රටට ආලෝකය ලැබී තිබෙන්නේ ඒකාබද්ධ විපක්ෂ කණ්ඩායම නිසයි.”
මෙහිදී මෙම රැස්වීම සංවිධානය කළ සහන් ප්‍රසාද් සහ ගම්පහ ප්‍රාදේශීය සභාවේ හිටපු මන්ත්‍රී චුල්ල බණ්ඩාර යන මහත්වරුද අදහස් දැක්වූහ.
අවස්ථාවාදය අන්තවාදය බලය ගැන නොසිතා ජාතියක් ලෙස පෙරට යෑමට වගකීම් යුතුකම් ඉටුකරමු.
ආධ්‍යාත්මික සංවර්ධනය මඟින් රටක තිබෙන ප්‍රශ්නවලට විසඳුම් සෙවිය යුතු යැයි ජනාධිපති මෛත්‍රීපාල සිරිසේන මහතා අම්පාර අරන්තලාවේදී සිකුරාදා (2) පැවැසීය.
එහිදී අවස්ථාවාදය, අන්තවාදය සහ බලය පිළිබඳව සිතීම පසෙකලා ජාතියක් විදියට ඉදිරියට යෑම සඳහා අපගේ වගකීම් සහ යුතුකම් ඉටු කළ යුතු යැයි ද ජනාධිපතිවරයා කීය.
ජනාධිපති මෛත්‍රීපාල සිරිසේන මහතා එසේ පැවසුවේ ඉකුත් සිකුරාදා (2) පස්වරුවේ අම්පාර අරන්තලාව ශ්‍රී ඉන්දසාර බෞද්ධ මධ්‍යස්ථානයේදී හෑගොඩ ඉන්දසාර නාහිමියන් ප්‍රමුඛ භික්ෂුන් වහන්සේලා 31ක් නමක් සැමරීම සඳහා පැවැති 30 වැනි සමරු උත්සවය අමතමිනි.
1987 ජූනි 2 වැනිදා මෙම ස්ථානයේ දී එල්ටීටීඊ ත්‍රස්තවාදීන් විසින් නාහිමියන් ප්‍රමුඛ 31 නමක් භික්ෂූන් වහන්සේලා සහ ගිහියන් තිදෙනකු කපා කොටා ඝාතනය කෙරිණි.
සමරු උත්සව සභාව ආරම්භ කරමින් මහියංගණ රාජමහා විහාරාධිපති ඌරුලෑවත්තේ ධම්මරක්ඛිත හිමියෝ පිරිස පංච ශීලයේ පිහිටු වූහ.
ජනාධිපතිවරයා මෙසේ ද කීය.මීට වසර 30කට පෙර අපේ රටේ පමණක් නොව මුළු ලෝකයේම ජනතාවගේ සිත්සතන් කම්පාවට පත්කරමින් සිදු වූ ඒ මහා ශෝකජනක සිද්ධියත් සමග අපවත් වී වදාළ හෑගොඩ ඉන්දසාර නායක ස්වාමීන් වහන්සේ ප්‍රමුඛ ගෞරවනීය ස්වාමින් වහන්සේලාගේ ගුණ සමරන අවස්ථාවක ඊට එක්වීමට ලැබීම ගෞරවයක් කොට සලකනවා.
අපේ රටේ වසර දහස් ගණනක ඉතිහාසය ගත්විට ඒ ඉතිහාස මතක සටහන් තුළ සැම තැනම ගැබ්වී තිබෙන්නේ අපේ ගෞරවනීය ස්වාමින්වහන්සේලා එදා මෙදා කාලය තුළ ඉටුකළ ශාසනික සහ ජාතික සේවාව වගේම මවුබිම වෙනුවෙන් දිවි පිදූ ශ්‍රේෂ්ඨ ඉතිහාසයක් පිළිබඳවයි.
වසර 30කට ආසන්න තිබූ ඒ ම්ලේච්ඡ යුද්ධය තුළ මුළු ලෝකයම කම්පා කරමින් තමයි මේ අරන්තලා මහා සංඝ පීතෘවරුන් වහන්සේලාගේ ඛේදවාචකය සිදුවුණේ. එහිදී එල්ටීටීඊ ත්‍රස්තවාදීන් විශේෂයෙන්ම බලාපොරොත්තු වුණේ අපේ බෞද්ධ ජනතාව නොසන්සුන් කිරීමයි. නමුත් ත්‍රස්තවාදීන් එදා බලාපොරොත්තු වූ දේ සිදුවුණේ නැහැ. ජනතාව තුළ වේදනාව, කනගාටුව ඇතිවුණත් බෞද්ධාගමික පරිසරයක් තුළ ජීවත්වන ජනතාව ඉන් නොසන්සුන් වුණේ නැහැ.
ඔවුන් සෑම දෙනෙක්ම ඉවසීමෙන් යුතුව ත්‍රස්තවාදීන් මර්දනය කිරීමේ ඒ සටනට දායකත්වයක් දුන්නා. ඒ සඳහා මහා සංඝරත්නයේ ආශිර්වාදය ලැබුණා. ඒ නිසා මෙවැනි සිද්ධියක් පිළිබඳ අපි අනුස්මරණය කරනවා සේම, උන්වහන්සේලාට පින් පමුණුවනවා වගේම අපි සෑම අවස්ථාවකම මෙවන් සිදුවීම් ගත යුත්තේ ජාතියක් ලෙස ඉදිරියට යාමට ශක්තිමත් වීම සඳහා.
මිනිසුන් විදියට අපි සෑමවිටම වේදනාව සහ කඳුළ ජාතියක් ගොඩනගන්න ශක්තියක් කරගත යුතුයි. අපේ ඉතිහාසය සැමවිටම සටන්කාමී ඉතිහාසයක් බව අපි දන්නවා. දූපත් රාජ්‍යයක් විදියට විදේශ ආක්‍රමණවලට එරෙහිව ඉතිහාසය පුරා සටන් කළ ජනතාවක් තමයි අපේ රටේ ජනතාව. එම සටන් තුළින් සැමවිටම අපි අධිෂ්ඨානශීලී වුණා. ඇතැම් විට රට තුළ ඇති වූ අභ්‍යන්තර යුදමය අවස්ථාවන්වලදී අපි අපහසුතාවන්ට පසුබෑම්වලට ලක්වුණා.
එම ශ්‍රේෂ්ඨ ඉතිහාසයෙන් ගොඩනැඟෙන කතාවත් සමඟ අද දවසේ වගකීම සහ හෙට දවස වෙනුවෙන් කළ යුතු කාර්යයන් සහ වගකීම් පිළිබඳව සැමවිටම අපිට අවබෝධයක් තිබිය යුතුයි. ජාතියේ යහපත සහ අනාගතය සඳහා ඉතිහාසය පුරා ගෞරවනීය මහා සංඝරත්නය පෙරමුණ ගත්තා සේම, ඉදිරියෙන් සිටියා සේම, අවවාද අනුශාසනා දුන්නා සේම අපි සෑම කෙනෙක්ම හෙට දවස වෙනුවෙන් උන්වහන්සේලාගේ අනුශාසනා බලාපොරොත්තු වෙනවා.
වර්තමාන රජය විදියට අපිට කුමනාකාරයේ චෝදනා සහ විවේචන එල්ලවුණත් අපි විශාල උත්සාහයක් ගන්නේ මේ රටේ නැවත යුද්ධයක් ඇතිවීම වළක්වා රට තුළ සන්සුන්භාවය ඇති කරන්නයි. ජාතීන් අතර සමගිය ගොඩනඟන්නයි. ඒ සඳහා මේ රටේ සෑම කෙනෙක්ම කැපකිරීමක් කළ යුතු වෙනවා. සිංහල බෞද්ධ වේවා දමිල හින්දු වේවා මුස්ලිම් ඉස්ලාම් වේවා මැලේ බර්ගර් වේවා මේ සෑම කෙනෙක්ම මේ රටේ තම වගකීම් සහ යුතුකම් පිළිබඳව මනා අවබෝධයකින් කටයුතු කිරීම අවශ්‍ය වෙනවා.
යුද්ධය පිළිබඳව වේදනාකාරී මතක සටහන් අප අවදි කරනවා වගේම ගමක් ගානේ අපේ තරුණයන්ගේ මිනී පෙට්ටි එනවිට අපි හඬා වැළපුණා වගේම පාරේ යනවිට රණවිරු ස්මාරකයක් දුටු විට එය සිහිපත් කරනවා වගේම මේ සියල්ල තුළින් අපි ඉගෙන ගතයුතු පාඩම වන්නේ අනාගතය සඳහා අපි සකස්වීමයි. මේ රටේ යුද්ධයක් ඇති වුණේ ඇයි? මේ රටේ එල්ටීටීඊ ත්‍රස්තවාදය ඇති වුණේ ඇයි? මේ රටේ ජාතීන් අතර අසමගිය ගොඩනැඟුණේ ඇයි? අපි බෞද්ධයන් විදියට ආධ්‍යාත්මිකව සියල්ල කල්පනා කළ යුතු වෙනවා. ආධ්‍යාත්මික සංවර්ධනය තුළ රටක තිබෙන ප්‍රශ්නවලට විසඳුම් සෙවිය යුතු වෙනවා. මුහුණදිය යුතු වෙනවා. අවස්ථාවාදය, අන්තවාදය බලය පිළිබඳව සිතීම පසෙකලා අපි ජාතියක් විදියට ඉදිරියට යන්නට අපේ වගකීම් සහ යුතුකම් ඉටු කළ යුතු වෙනවා.
මෙම උතුම් පූජනීය ස්ථානයට පැමිණ හෑගොඩ ඉන්දසාර නායක ස්වාමීන් වහන්සේ ඇතුළු අපවත්වී වදාළ ගෞරවනීය මහා සංඝරත්නය වෙනුවෙන් අපේ වගකීම් සහ යුතුකම් ඉටුකිරීමට ලැබීම මා ලද ගෞරවයක් ලෙස සලකනවා. අපේ ගෞරවනීය කිරිඳිවැල සෝමරතන ස්වාමීන් වහන්සේ නැගෙනහිර පළාත අම්පාර ප්‍රදේශයේ විශාල ශාසනික, ආගමික, සමාජයීය සේවාවන් රාශියක් ඉටුකිරීමට කැපවී කටයුතු කරනවා.
රට තුළ යහපත් සාමකාමී නිදහස් පරිසරයක් ගොඩනැඟීමට ජාතීන් අතර සමගිය ගොඩනගමින් රටේ ජාතික සංහිඳියාව ශක්තිමත් කරමින් මේ රටේ සෑම කෙනෙකුටම නිදහසේ සතුටින් ජීවත්විය හැකි සමාජයක් ගොඩනැඟීමේ අවශ්‍යතාවයි අපි දකින්නේ. ඒ සඳහා ඔබවහන්සේ ඇතුළු අපි සෑම කෙනෙක්ම කැපවී සිටිනවා.
හෑගොඩ ඉන්දසාර නායක ස්වාමීන් වහන්සේගේ ගුණසමරන මෙම ස්ථානය ඉදිරියේ දී වැඩිදියුණු කිරීම සඳහා රජය විදියට අපට කළ හැකි සෑම දෙයක්ම ඉටු කරන බව සඳහන් කරන්නට ඕන. අපේ ගෞරවනීය ස්වාමීන් වහන්සේලාගේ තිබෙන්නා වූ කැපවීම, ධෛර්යය, අධිෂ්ඨානශීලීභාවය අපි බෞද්ධයන් විදියට අගය කළ යුතු වෙනවා.
උතුරු නැගෙනහිර පිරිවෙන් සම්බන්ධීකාරක නියෝජ්‍ය අධ්‍යාපන අධ්‍යක්‍ෂ, අම්පාර විද්‍යානන්ද පිරිවෙන් අධ්‍යක්‍ෂ, මහාවාපි විහාරාධිපති පුළුකුණාව සහ අරන්තලාව බෞද්ධ මධ්‍යස්ථානාධිපති කිරිඳිවැල සෝමරතන හිමියෝ.
අරන්තලා භික්ෂූ ඝාතන සැමරුම පැවැත්වීමේදී ඊට රාජ්‍ය අනුග්‍රහය ලැබුණේ හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ පාලන සමයේදීයි. ඒ අනුව දහවැනි සමරු උත්සවය සඳහා ඇමැතිවරුන් විශාල පිරිසක් සහභාගි වුණා. ඒ අතර පොළොන්නරුවේ සිට වාරිමාර්ග නියෝජ්‍ය ඇමැතිවරයා ලෙස උත්සව සභාවේ කොනක මෛත්‍රීපාල සිරිසේන මහතාත් වාඩි වී සිටියා මට අද වගේ මතකයි.
එදා ඒ 10 වැනි සංවත්සරයට පැමිණි එතුමා ඉන් අවුරුදු 20කට පසුව අද 30 වැනි සමරු උළෙලට සහභාගි වන්නේ මේ රටේ රාජ්‍ය නායකයා ලෙසයි. ජනාධිපති මෛත්‍රීපාල සිරිසේන මහතා අද මේ උත්සවයට සහභාගි කර ගැනීමට ලැබීම අප මහත් භාග්‍යයක් කර සලකනවා.
මීට අවුරුදු 20කට පෙර මෙතුමාගේ ඡායාරූප මා ළඟ තිබෙනවා. එදා කොණ්ඩය හරිම ලස්සනයි. නිල්පාට කලිසමක් සහ සුදුපාට ෂර්ට් එකක් ඇඳලා හිටියේ. ඒ ඡායාරූප තවම මා ළඟ තිබෙනවා. එදා අක්බඹරු වගේ තිබුණු කොණ්ඩය අද චුට්ටක් අඩු වෙලා. අවුරුදු 20කට පස්සේ නිසා එතුමා දන්නවා අනිත්‍යයේ ස්වභාවය.
මේ රටේ පැවැති ත්‍රස්තවාදී බිහිසුණු ස්වභාවය අපි අමතක කළ යුතු නැහැ. අපි මේ බෞද්ධ මධ්‍යස්ථානය පටන් ගත්තේ මතු පරම්පරාවට මේ දේවල් මතක් කිරීමටයි. යළිත් මේ රටේ මේ වගේ අපරාධ නොවන්නයි. ජාතික හා ජාත්‍යන්තරයේ අවධානය යොමු වෙන්නයි. අපවත් වූ හාමුදුරුවන් වහන්සේලාට දිවා රාත්‍රී පින් ලැබෙන්නයි. මේ වාගේ වටිනා අරමුණු රාශියක් තිබෙනවා.
මෙහි තිබෙන ස්මාරකය හදන්න මුල් වුණේ හිටපු ජනාධිපති මහින්ද රාජපක්‍ෂ මැතිතුමායි.සෑම වසරකම ජුනි 2 වැනිදාට අප යමක් කරනවා. ඒ අතර සන්ධිස්ථානවලදී අප රටට දැනෙන යමක් මේ වෙනුවෙන් කරනවා.
මේක මගේ පෞද්ගලික දෙයක් නොවෙයි. ජාතික කර්ත්‍යවයක්. මම මගේ ශිෂ්‍ය භික්ෂූන් වහන්සේලාට කියල තියෙන්නේ මා අපවත්වූ දවසක මට පින්කම් නොකළත් හෑගොඩ ඉන්දසාර අපේ නායක හාමුදුරුවන් සහ මේ අපවත් වූ සියලු හාමුදුරුවන් සිහිකර මේ පින්කම කරන ලෙසයි.
මෙහිදී “අරන්තලා සඟවත” සමරු කලාපය එහි ගිහි සංස්කාරක පාඨලි රෝහණ ජයන්ත මහතා විසින් ජනාධිපතිවරයාට පිළිගන්වන ලදී.
මෙම අවස්ථාවට මහා සංඝරත්නය සහ මැති ඇමැතිවරු රැසක් එක්ව සිටියහ.
අනාගතයේදීවත් ජනතාව විපත්වලින් මුදාගන්න රජයක් ලෙස තීන්දු තීරණ ගන්නවා.
ගංවතුරින් විපතට පත්වූ සියලූම ජනතාවගේ ජීවිත යථා තත්ත්වයට පත්කර ගැනීමට අවශ්‍ය කි‍්‍රයාමාර්ග ගත යුතු මෙන්ම අනාගතයේදී මෙවැනි ආපදාවලින් ජනතාව මුදාගැනීම සඳහා රජයක් ලෙස තීන්දු තීරණ රැසක් ගත යුතු වෙනවා. මීට පෙර පැවති සෑම රජයක්ම ආපදාවන් වළක්වා ගැනීමට යෝජනාවන් කි‍්‍රයාත්මක කිරීමට උත්සාහ  කළ විට ජනතාව දේශපාලනඥයින් සමග එකතු වෙලා ඒවා ආපස්සට හැරවීමට කි‍්‍රයා කළා. ඒ නිසා දෙස් විදෙස් විශේෂඥ ඉංජිනේරුවන්ගේ උපදෙස්  මත ආපදා වළක්වා ගැනීමට අවශ්‍ය කි‍්‍රයාමාර්ග කඩිනමින් ගැනීම අත්‍යවශ්‍ය වී තිබෙනවා යැයි ජනාධිපති මෛතී‍්‍රපාල සිරිසේන මහතා මාතරදී පෙරේදා (05) පැවසීය.
මාතර දිස්ති‍්‍රක්කයේ හදිසි ආපදා තත්ත්වය පිළිබඳව සොයා බැලීම සඳහා කැඳවා තිබූ විශේෂ රැස්වීමකදී ජනාධිපතිවරයා මේ බව කීවේය.
ඒ සඳහා ඒකාබද්ධ විපක්‍ෂය නියෝජනය කරන පාර්ලිමේන්තු මන්තී‍්‍රවරුන් වන ඩලස් අලහප්පෙරුම, කාංචන විජේසේකර හා නිරෝෂන් පේ‍්‍රමරත්න යන මහත්වරුන්ද සහභාගිවීම විශේෂත්වයකි.
මෙහිදී පළමුව අදහස්  දැක්වූ මාතර මහ දිසාපති ප‍්‍රදීප් රත්නායක මහතා මෙසේද කීය.
මාතර දිස්ති‍්‍රක්කයේ ග‍්‍රාම නිලධාරි කොට්ඨාස 650න් 500ක්ම මෙම ආපදාවට ලක්වුණා. ඒ වගේම පුද්ගලයින් තිහකට වැඩි පිරිසක් ජීවිතක්‍ෂයට පත්වුණා. වී වගාවට වගේම තේ වගාවටත් විශාල හානියක් සිදුවී තිබෙනවා. ගංවතුර ඇති වූ මොහොතේ පටන් රාජ්‍ය නිලධාරීන් ජනතාව වෙනුවෙන් කළ යුතු සෑම කටයුත්තක්ම නොපිරිහෙලා ඉටු කළා. මුලින් නිල්වලා ගෙඟ් ඉහළ කොටසේ  ඇති වූ ගංවතුර පසුව පහළ කොටසේ දින ගණනාවක් පැවතියා. මේ ආපදා තත්ත්වයේදී දේශපාලනඥයින් ඇතුළු සමස්ත රාජ්‍ය යාන්ත‍්‍රණයම ජනතාව වෙනුවෙන් කැප වී කි‍්‍රයා කළා.
ජනාධිපතිවරයා:  ජනතාවට අවශ්‍ය සුබසාධන කටයුතුවල යම් අඩුපාඩුවක් තිබෙනවා නම් ඒවා  හඳුනාගෙන ඒවාට කඩිනමින් විසඳුම් ලබාදෙන්න. ඒ කළ යුතු පළමු කටයුත්තයි. මෙහි දෙවැනි කොටසක් තිබෙනවා. අනාගතයේ මෙවැනි තත්ත්වයක් ඇති නොවීමට  කි‍්‍රයාමාර්ග ගැනීමයි. ඒ දෙවැනි කොටස අද සාකච්ඡාවට භාජනය කරන්නේ නැහැ. අපි මේ ආපදා තත්ත්වයට පත්වූ සෑම දිස්ති‍්‍රක්කයක්ම එවැනි ආපදාවලින් මුදවා ගැනීමට රජය ලෙස ගත යුතු පියවර රාශියක් තිබෙනවා. මම පසුගිය සිකුරාදා ගාල්ලේදී සඳහන් කළා වගේ එකදහස් නවසිය හැට ගණන්වල ඉඳලා පැවති සෑම රජයක්ම මේ ආපදා තත්ත්වයන් වළක්වා ගැනීම සඳහා විදේශීය විශේෂඥයින්ගේ ඉංජිනේරු ශිල්පීන්ගේ තාක්‍ෂණ නිලධාරීන්ගේ උපදෙස් මත යැවූ යෝජනා  සැලසුම් රාශියක්  තිබෙනවා.
නමුත් ඒ එක යෝජනාවක්වත් කි‍්‍රයාත්මක කිරීමට ලැබිලා නැහැ. ඊට ප‍්‍රධාන හේතුව ඒ යෝජනා කි‍්‍රයාත්මක කිරීමට  ගිය විට අදාළ ප‍්‍රදේශවල ජනතාව දේශපාලනඥයන් සමග එකතු වෙලා රජය ගන්නා වූ ඒ කි‍්‍රයාමාර්ග නතර කර දැමීමයි. නමුත් අද සෑම කෙනෙක්ම පිළිගන්නවා. අනාගතයේ මෙවැනි තත්ත්වයක් වළක්වා ගැනීම සඳහා රජයක් ලෙස විදේශීය උපදෙස් මත සහ දේශීය විශේෂඥයින්ගේ මග පෙන්වීම මත අවශ්‍ය කි‍්‍රයාමාර්ග කඩිනමින් ගැනීම අවශ්‍යයි කියලා. ඒ නිසා ඉදිරි දිනවලදී බලාපොරොත්තු වෙනව කැබිනට් මණ්ඩලයත් ජාතික ආපදා කළමනාකරණ සභාවත් රැස්වෙලා කඩිනම් කි‍්‍රයාමාර්ග ගන්න.
දැනටමත් අපට උදව් කරන රටවල් තුනක විශේෂඥයන් ඇවිත් මේ ආපදා තත්ත්වය අධ්‍යයනය කරමින් සිටිනවා. ඒ වගේම විපතට පත්  ජනතාවට ඔවුන් සහන සලසමින් සිටිනවා. ඔවුන් සමග එකතු වෙලා ඉදිරි කි‍්‍රයාමාර්ග ගැනීමට බලාපොරොත්තු වෙනවා. කඳවුරුවල ප‍්‍රශ්න දැනට තිබෙනවා නම් කියන්න පුළුවන්.
නීතිය හා සාමය, දක්‍ෂිණ සංවර්ධන අමාත්‍ය සාගල රත්නායක මහතා: ”දැනට මාතර දිස්ති‍්‍රක්කයේ අවතැන් කඳවුරු හතරක ජනතාව පදිංචි වී සිටිනවා. නායයාම හේතුවෙන්  තමයි ගොඩක් අයට උන්හිටි තැන් අහිමි වෙලා තිබෙන්නේ ඔවුන් යථා තත්ත්වයට පත්කර ගන්න මාස හයක්වත් ගත වේවි.
ජනාධිපතිවරයා: සෑම දිස්ති‍්‍රක්කයම මැති ඇමැතිවරුන්ට හා දිසාපතිවරුන්ට උපදෙස් දුන්නා නැවත නිවාස ඉදිකර දීමට මුලින්ම ඉඩම් හඳුනා ගැනීම කරන්න කියලා. රජයේ ඉඩම් නම් ප‍්‍රශ්නයක් නැහැ. පරිබාහිර පෞද්ගලික සමාගම්වල ඉඩම් අපිට පවරාගන්න සිදුවේවි. මීට පෙර ඇතිවූ ආපදාවලදී අපට එවැනි ඉඩම් පවරා ගන්න සිදුවුණා. මාතර දිස්ති‍්‍රක්කයෙත් ඒ ආකාරයට ජනතාව පදිංචි  කරවන්න පුළුවන් ඉඩම් හඳුනාගෙන වාර්තා කරන්න. ති‍්‍රවිධ හමුදාවත් සිවිල් ආරක්‍ෂක බළකාය හා නිපුණතා සංවර්ධන අමාත්‍යාංශය යොමු කරලා ඒ නිවාස කඩිනමින් ඉදිකර දෙන්නයි බලාපොරොත්තු වෙන්නේ.
දැනට විදෙස් රටවලින් ලැබෙන මුදල් සියල්ල නිවාස ඉදිකිරීමට යොදවනවා. ඒ වගේම ඉතා ඉක්මනින් ආධාර ලබාදීමේ ජාත්‍යන්තර සමුළුවක් කැඳවා ඔවුන්ගේ ආධාර උපකාර ලබාගැනීමටත් බලාපොරොත්තු වෙනවා. දේශීය හා විදේශීය මුදල් ප‍්‍රමාණයන් යොදවා ඒ කටයුතු කඩිනම් කරනවා. දැනට ඒ සඳහා ඉඩම් හඳුනාගැනීමක් සිදුකර තිබෙනවාද?
මාතර මහ දිසාපති ප‍්‍රදීප් රත්නායක මහතා: ඉඩම් ප‍්‍රතිසංස්කරණ කොමිෂන් සභාවට අයත් ඉඩම් හා වතු සමාගම්වලට අයත් ඉඩම් තිබෙනවා.
අමාත්‍ය ලක්‍ෂ්මන් යාපා අබේවර්ධන මහතා: වතු සමාගම්වලට අයත් ඉඩම් පවරා ගැනීමේ දී ප‍්‍රශ්න මතු වෙනවා.
ජනාධිපතිවරයා: ඒ ආකාරයට පවරා ගැනීම අපිට ප‍්‍රශ්නයක් නැහැ. අරණායක සිද්ධියේදි අපි සතියෙන් ඒ ඉඩම් පවරාගැනීම සිදුකළා. සුදුසු ඉඩම්වලට ජාතික ගොඩනැගිලි පර්යේෂණ ආයතනයේ අනුමැතිය ලබාගෙන අවශ්‍ය පවරා ගැනීම් ගැසට් මගින් සිදුකරන්න පුළුවන්. දැනට කඳවුරු පවත්වාගෙන යන පාසල් අපිට ඉක්මනින් නිදහස් කරගන්න සිදුවෙනවා.
සාගල රත්නායක මහතා: දැනට මාතර තමයි වැඩිපුර ප‍්‍රමාණයක් අවතැන් කඳවුරුවල ඉන්නේ. මාතර ඉන්නවා 1587ක්, කොටපොල ඉන්නවා 171ක් අවතැන් වෙලා ඉදිරි දින කිහිපයේදි මේ ප‍්‍රමාණය අඩුවේවි.
ජනාධිපතිවරයා: අපිට පොදු ස්ථාන ඔවුන් වෙනුවෙන් සොයාගන්න පුළුවන් නම් පාසල් නිදහස් කර ගන්න පුළුවන්.
ඇමැති මංගල සමරවීර මහතා: ජනාධිපතිතුමනි, පන්සල් පේෂකර්ම මධ්‍යස්ථාන වැනි ගොඩනැගිලි ඒ සඳහා යොදා ගන්න පුළුවන්.
දකුණු පළාත් කී‍්‍රඩා අමාත්‍ය වීරසුමන  වීරසිංහ මහතා: පිටබැද්දර කොට්ඨාසයේ කඳු අටක් විතර නාය යාමේ අවදානමකට ලක්වෙලා තිබෙනවා. ඒ සෑම පවුලක්ම රාති‍්‍ර කාලයේ පන්සලක, පාසලක එහෙම නැත්නම් වෙනත් නිවසක තමයි නිදාගන්නේ. ගොඩනැගිලි පර්යේෂණ ආයතනය ඇවිත් ඒ කඳු පරීක්‍ෂා කර නිගමනයක් ලබාදෙන්න. ඒ සංඛ්‍යාලේඛන මේ වාර්තාවලට ඇතුළත් කර නැහැ. ගොඩනැගිලි පර්යේෂණ ආයතනය විශාල වැඩ කොටසක් සිදුකරනවා. ඒත් පිටබැද්දරටත් ඇවිත් ඒ කඳු පරීක්‍ෂා කළ යුතුයි.
 ජනාධිපතිවරයා: හොඳයි, ඒ තොරතුරුත් වාර්තාවට ඇතුළත් කරන්න අවශ්‍ය කි‍්‍රයාමාර්ග ගන්න.
රාජ්‍ය ඇමැති ලක්‍ෂ්මන්යාපා අබේවර්ධන මහතා:  ගිය සැරේ ගංවතුරෙදි අනාරක්‍ෂිතයි කියලා වෙනත් තැන්වලින් ඉඩම් ලබාදීලා ගෙවලා හැදුවා. ඒ ගිහින් අලූත් ගෙයි භාර අරගෙන ආපසු පැරණි ගෙදරටම ඇවිත් පදිංචි වුණා. එතකොට ආපසු මේ වගේ තත්ත්වයක් ආවාම රජයකට තමයි විසඳුම් දෙන්න වෙන්නේ. ඒකටත් තීන්දුවක් ගත යුතුයි.
ජනාධිපතිවරයා: ඒක ඉතින්  මෙහේ විතරක් නෙවි මුළු රටේම හැටි. විපතේදී දෙන  ඕනම තැනකට කැමතියි කියලා යනවා. දුන්නට පස්සේ දීපු තැන අත හරින්නෙත් නැහැ. හිටපු තැන අතහරින්නෙත් නැහැ.
ලක්‍ෂ්මන් යාපා මහතා: එවැනි අවස්ථාවල හිටපු ඉඩම රජයට පවරා ගත යුතුයි. නැතිනම් ඒක බරපතළ ප‍්‍රශ්නයක් වෙනවා. ආපසු ගෙවල් හදලා දෙන්න වෙනවා.
ජනාධිපතිවරයා: සම්පූර්ණයෙන් හානි වූ නිවාස වගේම අර්ධ වශයෙන් හානි වූ නිවාසත් අපි හදලා දෙනවද කියලා තීරණයක් ගන්න  ඕන. දිසාපතිතුමා ඒ  වාර්තා සියල්ලම පළමුව ලබාගන්න.
මාතර මහ දිසාපති: ඒ වාර්තාත් ගන්නම් ජනාධිපතිතුමනි. දැනටමත් ඊට අදාළ තොරතුරු ගනිමින් තිබෙනවා.
මංගල සමරවීර මහතා: මාතර, පිලදුව වගේ ප‍්‍රදේශවල අපි  වරින්වර නිවාස හදා දී තිබෙනවා. ආපසු අවුරුදු දහයකින්  හදලා දෙනවා. ඒක නිසා අවදානම් ප‍්‍රදේශවල නිවාස සඳහා එම අලූත් සැලසුමක් අනුව හදන්න  ඕන. නැත්නම් දශකයෙන් දශකයට හදන්න වෙනවා.
ජනාධිපතිවරයා: ගංවතුර නිසා මව්පියන් අහිමි දරුවන් විතරක්  ඉතිරි වූ අය මාතර දිස්ති‍්‍රක්කයේ ඉන්නවද?
දිසාපති: මේ වනතෙක් වාර්තා වී නැහැ. ප‍්‍රාදේශීය ලේකම් තුමාලා දන්නවද දරුවන් විතරක් ඉතිරි වූ තැන්.
මාතර ප‍්‍රාදේශීය ලේකම් දර්ශන වික‍්‍රමාරච්චි මහතා: මව හා පියා යන දෙදෙනාම අහිමි වූ දරුවන් මාතර ප‍්‍රාදේශීය ලේකම් කොට්ඨාසයේ නම් නැහැ. පියා අහිමි වූ දරුවකු සිටිනවා. ඒ දරුවා මවත් සමග අදත් ප‍්‍රාදේශීය ලේකම් කාර්යාලයට ඇවිත් මා හමුවී ගියා.
තිහගොඩ  ප‍්‍රාදේශීය ලේකම්තුමිය: දරුවකුට තාත්තා අහිමි වුණා. අම්මා දැන් ඉන්නවා. ඒ අම්මාට දරුවන් දෙන්නෙක් ඉන්නවා. ගෙඟ් වැටිලා තාත්තා මියගියත් නිවාසයට  හානියක් වුණේ නැහැ. ඔවුන්ගේ ඉදිරි ජීවිතය හදාගන්නයි උදව් උපකාර කරන්න  ඕන.
ජනාධිපතිවරයා: හොඳයි, ඒ වාර්තා ලබාගෙන දරුවන් වෙනුවෙන් සුදුසු තීරණයක් ගන්න. පරිවාස ගත කිරීමට අවශ්‍ය නම් එහෙම කරන්න. දරුවන්ගේ අනාගතය වෙනුවෙන් සුදුසු තීරණ ගන්න. මාතර දිස්ත‍්‍රික්කයේ මාර්ගවල ප‍්‍රශ්න තිබෙනවද?
ලක්‍ෂ්මන් යාපා අබේවර්ධන මහතා: දැනට ගොඩක් මාර්ගවල යාමට පුළුවන් ආකාරයට යථා තත්ත්වයට පත් කර තිබෙනවා. මාර්ග සංවර්ධන අධිකාරිය ඒ ගැන මොකද කියන්නේ.
මාර්ග සංවර්ධන අධිකාරිය: දැනට මාතර දිස්ති‍්‍රක්කයේ සියලූම මාර්ගවල ගමනාගමනයට සුදුසු පරිදි සකස් කර තිබෙනවා. විනාශ වූ මාර්ග යථා තත්ත්වයට  පත් කිරීමට තවත් මාස දෙක තුනක කාලයක් ගත වේවි.
වීරසුමන වීරසිංහ මහතා: පමණක් ප‍්‍රදේශවල පාලම් කැඩිලා. දෙනියාය කොට්ඨාසයේ පාලම් ගණනාවක් විනාශ වෙලා. පාසල් දරුවන්ට පාසල් යන්න විශාල දුරක් පයින් යන්න සිද්ධ වෙලා. ඒක නිසා බෝට්ටු සේවාවක් හෝ යොදවන ලෙස ඉල්ලා සිටිනවා.
සාගල රත්නායක මහතා: පාලම් දෙකක් ඉතා කෙටි කාලයක් තුළ හදන්න  පුළුවන්. අනෙක් පාලම්  ඊටත් වඩා කුඩා ඒවා.
ජනාධිපතිවරයා: එහෙනම් ඒ තොරතුරුත් ගන්න. කැඞී ගිය පාලම් ගැන. එතකොට ඒවා හදන්න මාර්ග සංවර්ධන අධිකාරියට ආදි ලෙස බෙදාදෙන්න පුළුවන්. අර පළාත් ඇමතිතුමා කිව්ව විදියට බෝට්ටු  අවශ්‍ය නම් දෙන්න. මාතර බෝට්ටු තියනව නම් දෙන්න. කෝ ආපදා කළමනාකරණ අමාත්‍යාංශය.
මාතර දිස්ති‍්‍රක් ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ලූතිනන් කර්නල් පි‍්‍රයංකර උබයසිරිවර්ධන මහතා: දැනටමත් අපි බෝට්ටු හා අගුල් දීලා තිබෙනවා. නාවික හමුදාව විසින් අලූත් සැලැස්මකට අනුව හදපු බෝට්ටු ලබා දෙන්න අපි කටයුතු කරගෙන යනවා.
සාගල රත්නායක මහතා: ඔය කියන ස්ථාන දෙකේ මම හිතන්නේ බෝට්ටු නැහැ. බෝට්ටු දැම්මත් මාරු වෙන්න පහසු නැහැ. මම හිතන්නේ ඉක්මනින් පාලම් හැදීමයි කළ යුත්තේ. එතකම් විකල්ප මාර්ග තිබෙන නිසා බස් යොදන්න  ඕන.
ජනාධිපතිවරයා: දිසාපතිතුමා කච්චේරියට ස්ථිරවම බෝට්ටු කීයක් තිබෙනවද?
මාතර මහ දිසාපති: නැහැ සර් අපිට එකක්වත් නැහැ.
ලූතිනන් කර්නල් පි‍්‍රයංකර මහතා: නැහැ සර් බෝට්ටු තියනවා. සමහර ස්ථානවලට ස්ථානගත කරලත් තියනවා.
ජනාධිපතිවරයා: ආ ඒකනේ හැම දිස්ති‍්‍රක්කයකටම අපි බෝට්ටු දීලා තිබෙනවා.
ලක්‍ෂ්මන් යාපා අබේවර්ධන මහතා: නෑ නෑ ඒක වැරදියි. ස්ථානගත කරලා තිබෙනවා. මේ  ගංවතුරෙදි වෙච්ච ඇත්ත ප‍්‍රශ්නය කියන්න. ස්ථාන ගත කරලා තිබුණත් පදවන්නන් නැහැ.
ජනාධිපතිවරයා: දිසාපති කාර්යාලයේ ප‍්‍රාදේශීය ලේකම් කාර්යාලවල වගේම පොලිසිවලත් බෝට්ටු  තියාගන්න  ඕන. හැම රජයක් වගේම බෝට්ටු දීලා තිබෙනවා. ඒවා අවශ්‍ය වෙලාවට ප‍්‍රයෝජනයට ගන්න  ඕන.
සාගල රත්නායක මහතා: සැටලයිට් පින්තූර බලලා සුදුසු ස්ථාන තෝරාගෙන සැඩ පාර බලලා සමහර බෝට්ටු යොදවන්න   ඕන. ඒ වගේම පදවන්නන් පුහුණු කරලා ඒවාට යොමු කරන්න  ඕන.
ජනාධිපතිවරයා: හොඳයි දිසාපතිතුමාට අවශ්‍ය තොරතුරු ලබාදෙන්න.
මාතර දිස්ති‍්‍රක් පාර්ලිමේන්තු මන්තී‍්‍ර බුද්ධික පතිරණ මහතා: බෝට්ටු දුන්නත් වැඩක් නැහැ. ජනාධිපතිතුමනි ගෙදර වතුර මෝටරය වුණත් කාලයක් පාවිච්චි නොකළ විට මෝටරය වැඩකරන්නේ නෑ. ඒ නිසා බෝට්ටුත් දීලා තියෙනවා. එන්ජිනුත් දීලා තිබෙනවා. සති දෙකකට සැරයක්වත් නඩත්තු කරන්න අය ඉන්න  ඕන. ඒ සඳහා පුහුණු කළ අය සිටිය යුතුයි.
ජනාධිපතිවරයා: ඔව්. නඩත්තුව අවශ්‍යයි. ඒවා ගැනත් බලන්න  ඕන.
දකුණු පළාත්සභා මන්ත‍්‍රී රංජිත් මුණසිංහ මහතා: බෝට්ටු ආපදා කළමනාකරණයේ තිබුණට වැඩක් නැහැ. ඒවා ප‍්‍රාදේශීය ලේකම් කාර්යාලවලට දෙන්න  ඕනෑ. මම නියෝජනය කරන්නේ මුලටියන ප‍්‍රාදේශීය ලේකම් කොට්ඨාසය. ඒකේ ආපදා කළමනාකරණයෙන් එන විට ගංවතුර බැහැලා ගිහින් හමාරයි. ඒක නිසා ගංවතුර උවදුර පවතින හැම ප‍්‍රාදේශීය ලේකම් කොට්ඨාසයකටම බෝට්ටු දෙකක්වත් ලබා දෙන ලෙස ඉල්ලා සිටිනවා.
ජනාධිපතිවරයා: බෝට්ටු දෙකක්වත් දෙන්න  ඕන. මම දන්නවා එහෙම තියන ප‍්‍රදේශ. හොඳයි ඒ අවශ්‍ය ප‍්‍රදේශවල තොරතුරු රැස් කරගන්න.
දකුණු පළාත් ප‍්‍රධාන අමාත්‍ය ෂාන් විජයලාල් ද සිල්වා මහතා: පාලම් ප‍්‍රශ්නය නිසා පාසල් දරුවන්ට පාසල් යාම අපහසු ප‍්‍රදේශවලට මාර්ගස්ථ මගී ප‍්‍රවාහන අධිකාරිය සමග එකතු වෙලා අපිට තාවකාලිකව පාසල් බස් රථ සේවාවක් ලබා දෙන්න පුළුවන්. අවශ්‍ය තැන් කියන්න, අපි ප‍්‍රවාහන පහසුකම් සපයන්නම්.
මාතර දිස්ත‍්‍රික් පාර්ලිමේන්තු මන්ත‍්‍රී සුනිල් හඳුන්නෙත්ති මහතා: මාතර තුඩාව හා කුරුඳුවත්ත පාරේ සර්විස්ටේෂන්වලින් ආපු කළුතෙල් එහෙම නිසා පිරිසුදු කිරීමට ජල පහසුකම් නැහැ. හුඟක් අයට අවශ්‍ය ජල පහසුකම් නැති නිසා ඒ කටයුතු කිරීම ප‍්‍රමාදයි. සමහර තැන්වල විදුලියත් නැහැ. බවුසර්වලින් ජලය ලබාදෙන ලෙස ඉල්ලා සිටිනවා.
ජනාධිපතිවරයා: ප‍්‍රාදේශීය සභාවල තිබෙන බවුසර් හරි ගෙනවිත් ඒ පිරිසුදු කිරීම්වලට අවශ්‍ය ජලය ලබා දෙන්න.
මංගල සමරවීර මහතා: බවුසර් විශාල ප‍්‍රමාණයක් දුන්නා. ගම්වල අපට ලොකු ටැංකි තිබ්බා. මේ පිරිසිදු කටයුතුවලටත් අපි ඒ මෙහෙයුමම කරමු. ඒ ටැංකිවලට පුරවලා ජලය ලබා දෙමු.
ජනාධිපතිවරයා: ප‍්‍රාදේශීය ලේකම් කාර්යාලවල ඇතුළු රජයේ ආයතනවල තිබෙන බවුසර් ගෙවල් පිරිසුදු කිරීමේ කටයුතුවලට අවශ්‍ය ජලය ලබාදීමට යොදවන්න.
සාගල රත්නායක මහතා: මමත් බවුසර් දහයක් එවන්නම්.
මංගල සමරවීර මහතා: සාගල ඇමතිතුමා බවුසර් දහයක් දෙන්නම්ලූ.
ජනාධිපතිවරයා: අන්න තවත් බවුසර් දහයක් දෙනවලූ. ඒවා සියල්ල යොදවන්න. ඒ බවුසර් දිසාපතිතුමාට යවන්න.
ලක්ෂ්මන් යාපා අබේවර්ධන මහතා: දැනට හැම පළාත්පාලන ආයතනයකටම අමතරව වියදම් කරන්න රුපියල් ලක්ෂ පහළොව බැගින් දීලා තිබෙනවා. පෞද්ගලික අයගේ නිවාසවල කඳු වැටිලා පස්වලින් පිරිලා. දුප්පත් ඒ අයගේ නිවාසත් පිරිසිදු කරලා තිබෙනවා.
ෂාන් විජයලාල්ද සිල්වා මහතා: ඒ කටයුතු සිදු කරන්න අපි මුදල් දීලා තිබෙනවා. ඒ නිසා මූල්‍යමය ගැටලූවක් නැහැ. අනෙකුත් පළාත් සභා පවා අපට උදව් කරන්න ඉදිරිපත් වෙලා තිබෙනවා. තව මුදල් මදිනම් අපි ඒවත් දෙන්න සූදානම්. මධ්‍යම, වයඹ, ඌව පළාත් සභා දැනටමත් අපිට උදව් කරන බව පවසා තිබෙනවා.
මාතර දිස්ත‍්‍රික් පාර්ලිමේන්තු මන්ත‍්‍රී නිරෝෂන් පේ‍්‍රමරත්න මහතා: අද ගොඩක් අය අසරණ වෙලා. මට මොරවකදී හමුවුණා අපේ අම්මා කෙනෙක්. තමන්ගේ සැමියා දරුවන් දෙන්නාම කන්දට යට වෙලා. ඇය තනි වෙලා. අවතැන් කඳවුරේදී ඇය කෑම ලබා ගන්න යන්නේ සාමාන්‍ය පෝලිමේම තමා. ඇය අහනවා මගේ හිතේ තිබෙන වේදනාවට පෝලිමේ යන්නේ කොහොමද කියලා. මේ මිනිසුන්ගේ මානසික තත්ත්වය හදන්න, ජීවන තත්ත්වය හදන ගමන්ම එයත් කරන්න. ඒ වගේම දැනට ඉස්කෝලේ ඉන්න අය තව ටික දිනකින් ඉවත් කරාවි. එතකොට ඔවුන් කොතනටද යන්නේ, ඔවුන්ට ජනාධිපතිමන්දිරය දුන්නත් වැඩක් නැහැ. මානසික ප‍්‍රශ්නය විසඳෙන්නේ නැහැ. ඒ නිසා මානසිකත්වය ගැන වැඩපිළිවෙළක් හදන්න.
සුනිල් හඳුන්නෙත්ති මහතා: 2003 ගංවතුරට හසු වූ අයමයි මෙවරත් විපතට පත් වුණේ. ව්‍යාපාරික ස්ථානත් එහෙමයි. හානියට පත් ව්‍යාපාරිකයින් වෙනුවෙන් සහන ක‍්‍රමයක් සලසා දෙන්න. පාසල් දරුවන් ගැනත් බලන්න.
ජනාධිපතිවරයා: පාසල් දරුවන් වෙනුවෙන් අධ්‍යාපන අමාත්‍යංශය විශේෂ වැඩපිළිවෙළක් ආරම්භ කර තිබෙනවා. මානසිකත්වය හදන්න සෞඛ්‍ය අමාත්‍යංශය වෙනමම වැඩසටහනක් ක‍්‍රියාත්මක කරනවා. දිසාපතිතුමා ඒ මන්ත‍්‍රීවරුන් දෙදෙනාගේම අදහස් සටහන් කර ගත්තා. ඒවා ක‍්‍රියාවට නැංවීම සඳහා යොදා ගමු.
දකුණු පළාත් සභා මන්ත‍්‍රී බිංදු වීරසිංහ මහතා: ගංවතුර පාලනය කරන්න මේ වේලි කපනවා. 2003 දීත් එහෙම කළා. එවැනි තැන්වල ඇනිකට් හැදුවොත් හොඳයි කියලා හිතෙනවා.
ජනාධිපතිවරයා: වාරිමාර්ග දෙපාර්තමේන්තුව ඒ ගැන මොකද කියන්නේ.
වාරිමාර්ග දෙපාර්තමේන්තුව: ජනාධිපතිතුමනි අපිත් බලාපොරොත්තු වෙනවා එතන ඇනිකට් එකක් සාදන්න.
මාතර දිස්ත‍්‍රික් පාර්ලිමේන්තු මන්ත‍්‍රී ඩලස් අලහප්පෙරුම මහතා: දැනට තිබෙන චක‍්‍රලේඛ යටතේ හානි පැමිණවූ දේපොල වලටයි විතරක් වන්දි ගෙවන්න පුළුවන්. නමුත් නිල්වලා නිම්නයේ අඩි දහය දොළහ දින හය හතක් ජලයෙන් යට වූ නිවාස තිබුණා. නමුත් දේපොළ හානියක් නැතිනම් ඔවුන්ට වන්දි ලැබෙන්නේ නැහැ. ඒ නිසා ගංවතුර සම්බන්ධයෙන් අපි අලූත් ප‍්‍රතිපත්තියක් හදලා ක‍්‍රියාත්මක කරමු කියලා මම යෝජනා කරනවා. දිසාපතිතුමාගේ වාර්තාව අනුව හිතෙනවා රාජ්‍ය යන්ත‍්‍රය විතරයි ගංවතුර වෙනුවෙන් වැඩ කළේ කියලා. රාජ්‍ය යන්ත‍්‍රය විතරක් නෙමේ සමාජ යන්ත‍්‍රයක් විශාල කැපවීමක් කළා.
ඒ නිසා කරුණාකරලා ඒක නිවැරදි කරන මෙන් ඉල්ලා සිටිනවා. ඒ සියලූ දෙනාම ඇගයීමට ලක් විය යුතුයි. ඒ වගේම 2003 දී පිල¥ව වේල්ල කැපුවා. ඒක 2017 දී ආපහු කැපුවා. 1917 දීත් මාතර දිස්ත‍්‍රික්කයට ගංවතුර ඇවිත් තිබෙනවා. නිල් කොල රතු ආණ්ඩු යටතේ අපි මේවා ගැන සාකච්ඡා කළා. මම මහජන නියෝජිතයෙකු ලෙස නොව පුරවැසියකු ලෙස ඉඳලා සිටිනවා. නිල්වලා යෝජනා ක‍්‍රමයේ තුන්වැනි අදියර ක‍්‍රියාත්මක කරන්න කියලා.
ජනාධිපතිවරයා: ඩලස් අලහප්පෙරුම මන්ත‍්‍රීතුමා සඳහන් කළ පරිදි ගෞරවය පිළිබඳ යෝජනාව මම ඒ ආකාරයටම ස්ථීර කරනවා. දීර්ඝ කාලීන සැලසුම් සම්බන්ධයෙන් යෝජනා ක‍්‍රියාත්මක කරන්න මම බලාපොරොත්තු වෙනවා. සුද්ධ පවිත‍්‍ර කරන්න බැරිවෙච්ච පාසල් තවත් තිබෙනවාද?
දකුණු පළාත් අධ්‍යාපන අමාත්‍ය චන්දිම රාසපුත‍්‍ර මහතා: මාතර දිස්ත‍්‍රික්කයේ නම් එහෙම ප‍්‍රශ්නයක් නැහැ. ගාල්ලේ පාසල් දෙකක් නම් තිබෙනවා. ඒත් විද්‍යුත් උපකරණ නම් විනාශ වෙලා. සතියක් විතර යයි ඒ සියල්ල යථා තත්ත්වයට පත්කර ගන්න. විනාශ වූ විදුලි උපකරණ සියල්ල යළි ලබා දෙනවා.
සුනිල් හඳුන්නෙත්ති මහතා: රාජ්‍ය සේවයේ සියලූම නිලධාරීන් මහත් සේවාවක් කළා. රාහුල විද්‍යාලයේ අවතැන් කඳවුරේ ග‍්‍රාම නිලධාරීන් දෙදෙනෙකු ගැන ප‍්‍රවෘත්තියක් විද්‍යුත් මාධ්‍යයකින් මම දැක්කා. මම සිතනවා එතැන දී ඔවුන්ට අසාධාරණයක් වුණා කියලා. ඒ වගේම එය ග‍්‍රාම නිලධාරීන් ඇතුළු රජයේ නිලධාරීන්ට කැළලක් වෙන්න පළුවන්. ඊට සාධාරණය ඉටු කරන ලෙස ඉල්ලා සිටිනවා.
ස්වදේශ කටයුතු අමාත්‍ය වජිර අබේවර්ධන මහතා: දැනටමත් ඒක ගැන පරීක්ෂණයක් ආරම්භ කර තිබෙනවා. මූලික වාර්තාවෙන් පසු එය අවසන් කරන්න බලාපොරොත්තු වෙනවා. මාධ්‍ය ඉක්මන් වෙලා කරපු වැඩක් වගේ. රජයේ නිලධාරීනුත් ආපදාවට ලක් වෙලා ඉන්න ගමන් තමයි වැඩ කරන්නේ. ඒක ගැන ප‍්‍රශ්නයක් නැහැ.
හිටපු දකුණු පළාත් සභා මන්ත‍්‍රී ලාල් පේ‍්‍රමනාත් මහතා: පාසල් වගේම පෙර පාසල් විශාල සංඛ්‍යාවකුත් මේ ආපදාවට ලක් වෙලා තිබෙනවා. ඒවාටත් සහනයක් සලසන ලෙස ඉල්ලා සිටිනවා.
චන්දිමා රාසපුත‍්‍ර මහතා: කොට්ඨාස මට්ටමින් එහෙම හානි වෙච්ච පෙර පාසල් වල තොරතුරු ලබා දෙන්න. ඒවා ගැනත් සළකා බලන්න අපි කටයුතු කරනවා.
මංගල සමරවීර මහතා: මේ ආපදාවේදී ජනතාව වෙනුවෙන් උදව් කරන්න ඉදිරිපත්වූ රජයේ නිලධාරීන් ඇතුළු සියලූ දෙනාට ස්තූතිවන්ත වෙනවා. ඒ වගේම නිල්වලා ව්‍යාපාරයේ තුන්වැනි අදියරත් ඩලස් අලහප්පෙරුම මන්ත‍්‍රීතුමා කිව්වා වගේ අදහස් හා යෝජනා ලබාගෙන ක‍්‍රියාත්මක කරන්න අපි බලාපොරොත්තු වෙනවා. මොකද විපක්ෂයේ ඉන්න කොට තමයි හොඳ අදහස් මතු වෙන්නේ. ආණ්ඩු පක්ෂයේ ඉන්නවට වඩා ඩලස් අලහප්පෙරුම මහතා මේ දිස්ත‍්‍රික්කයේ නායකයා විදිහට අවුරුදු දහයක් හිටියා. ඒ කාලෙත්  ඕවා ක‍්‍රියාත්මක කරන්න තිබුණා. අතීතය ගැන නොසිතා දැන්වත් අපි ඒවා ක‍්‍රියාත්මක කරමු.
දකුණු පළාත් සභා මන්ත‍්‍රී ඞී.ජී. චන්දන ප‍්‍රියන්ත මහතා: මාතර දිස්ත‍්‍රික්කයේ ආසන හතෙන් හයක් ගංවතුරට යට වුණා. නමුත් කඹුරුපිටිය ආසනයට අධීක්ෂණ මන්ත‍්‍රීවරයකු පත් කර නැහැ. ඒකෙන් සම්බන්ධීකරණ  සම සභාපති ලෙස මා ටිකක් විසි වෙලා ගිහින් තිබෙනවා. ලක්ෂ්මන් ඇමතිතුමා දැන් ටිකක් හයිය අරගෙන ඒක කරගෙන යනවා. ඒ නිසා අද හෙටම අධීක්ෂණ මන්ත‍්‍රීවරයකු පත්කර ඒක නිවැරදි කරදෙන ලෙස ඉල්ලා සිටිනවා.
මංගල සමරවීර මහතා: ඒක බොරු කතාවක්.
ජනාධිපතිවරයා: හොඳයි දැන් වෙන ගංවතුරකට යන්න හදන්නේ. ඒක නිසා රැස්වීම මෙතනින් නතර කරනවා. සියලූ දෙනාම එක හා සමානව වැඩ කළා. හැමෝටම ස්තූතියි.
මාතර දිස්ත‍්‍රික්කයේ සියලූම රාජ්‍ය ආයතන ප‍්‍රධානීන්, දේශපාලනඥයින්, ආරක්ෂක අංශ නිලධාරීන් ඇතුළු විශාල පිරිසක් මෙම රැස්වීමට සහභාගි වූහ.
සංහිඳියාව නමින් සරසවියට නව විෂයක්.
විශ්වවිද්‍යාල ප්‍රතිපාදන කොමිෂන් සභාව විසින් ගැටුම් නිරාකරණය හා සංහිඳියාව නමින් නව විෂයයක් විශ්වවිද්‍යාලය වෙත හඳුන්වාදී තිබේ.
හිටපු ජනාධිපතිනී චන්ද්‍රිකා බණ්ඩාරනායක කුමාරතුංගගේ සභාපතිත්වයෙන් යුතු ජාතික සමගිය හා සංහිඳියා කාර්යාංශය හා විශ්වවිද්‍යාල ප්‍රතිපාදන කොමිෂන් සභාව, උසස් අධ්‍යාපනය හරහා ජාතික සමගිය හා සංහිඳියාව වැඩසටහන ඔස්සේ මේ සඳහා කටයුතු සම්පාදනය කර ඇත.
2018 වසරේ සිට විශ්ව විද්‍යාලවලට මෙම නව විෂය එක්කිරීමට නියමිත අතර ඒ සඳහා වන අවබෝධතා ගිවිසුමකට මේ වන විට අත්සන් තබා තිබේ.
රුහුණු, යාපනය, අග්නිදිග, සෞන්දර්ය කලා, නැගෙනහිර විශ්වවිද්‍යාල හා ස්වාමි විපුලානන්ද ආයතනය,ශ්‍රි ලංකා භික්ෂු විශ්වවිද්‍යාලය හා ජාමියා නලීමියා ආයතනය යන උසස් අධ්‍යාපන ආයතනවල අධ්‍යයන කටයුතුවල නිරත සිසුන්ට මෙම ගැටුම් නිරාකරණය හා සංහිඳියාව විෂයක් ලෙස හැදෑරීමේ අවස්ථාව උදාවනු ඇත.
මෙම වැඩසටහන ක්‍රියාවට නැංවීම වෙනුවෙන් විශ්වවිද්‍යාල නිලධාරීන්ගෙන් සැදුම්ලත් මෙහෙයුම් කමිටුවක් ද පත්කර තිබේ. 	
සුනාමි උවදුර ඇතිවූ විට මුහුදු වෙරළේ සිට ටේප් එක අල්ලා මීටර් 100ක් රට ඇතුළට එන්න කිව්වා. නමුත් ජපානය කළේ කුමක්ද මීටර් 100ක් මුහුද දෙසට ටේප් එක අල්ල අලුත් නගර ඇති කළා. මුහුද ගොඩ කළා. මිනිසුන් පදිංචි කළා. අද ලෝකේ ගංගා මැද්දේ හෝටල ඉදිකර තිබෙනවා. මුහුද මැද හෝටල් ගහලා තියනවා. නමුත් ලංකාවේ එය කළ හැකිදැයි වෙනම අධ්‍යයනය කළ යුතු කාරණයක්.
මේ ගැටලුව අප ජාතියක් ලෙස හරියට තේරුම් ගත යුතුයි. දක්‍ෂිණ අධිවේගී මාර්ගය නිසා ගංවතුර ඇතිවුණා යැයි සමහර අය කියනවා. ඒ ප්‍රකාශ සමග හිටපු ජනාධිපති මහින්ද රාජපක්‍ෂ මහතා අධිවේගී මාර්ගය ඉදිකළේ එක්සත් ජාතික පක්‍ෂය බව පවසා තිබුණා. මෙහෙම වෙලාවක හරි බයවෙලා හරි ඒ කතාව කීම ලොකු දෙයක්. අධිවේගි මාර්ගය සඳහා මුල්ගල තැබුවේ අපයි. අප එහි වගකීම් බාරගන්න සූදානම්.
ගංගා තුන පදනම් කර ගනිමින් ජලාශ ඉදිකළ පසුව මේ ගංවතුර ප්‍රශ්නයට ස්ථිර විසඳුමක් ලැබෙනවා.
ජලය හරියාකාරව කළමනාකරණය කිරීම රජය විසින් කළ යුතු කාර්යයක්. එය හරියට නොකළහොත් එයින් ජනතාව දැඩි ලෙස පීඩාවට පත්වෙනවා. මේ  මහා ජලකඳ අප සම්පතක් කරගත යුතුයි.
පාර්ලිමේන්තු මන්ත්‍රී නලින් බණ්ඩාර මහතා: ගංවතුර සහ නායයෑම්  වි්‍යසනයේදි අග්‍රාමාත්‍ය රනිල් වික්‍රමසිංහ මහතා මැති ඇමැතිවරුන් සහ නිලධාරීන් කැඳවා අවශ්‍ය උපදෙස් ලබාදුන්නා. නමුත් වෛද්‍ය උපදෙස් අනුව එතුමාට වෛද්‍ය පරීක්‍ෂණ සඳහා ඇමෙරිකා එක්සත් ජනපදයට යාමට සිදුවුණා. නැවත සැලසුම් කළ දිනයටත් පෙර එතුමා ලංකාවට පැමිණීමට නියමිතයි.
මේ විපතේදී අපට විශාල වශයෙන් විදේශ ආධාර ලැබුණා. ඒ ආධාර නිසි පරිදි අවතැන්වූවන් සඳහා ලබාදීමට අප කටයුතු කර තිබෙනවා. නමුත් අතීතයේ එලෙස ලැබුණු විදේශ ආධාර පෞද්ගලික ගිණුම්වලට  බැරකරගත් නායකයන් ගැන අපට අමතක නැහැ. සුනාමියත් තම වාසියට හරවාගත් අය හිටියා. නමුත් වත්මන් රජයේ එවැනි අය නැහැ.
ගංවතුර උවදුරේදී අපි කවුරුත් එක්ව වැඩ කළා. නමුත් ඒකාබද්ධ විපක්‍ෂය මේ විපතේදී කළේ කුමක්ද?මහින්ද රාජපක්‍ෂ මහතා ජපානයට ගියා. ඔහු ගියේ පට්ටපල් බොරුවක් ගොතමින්. ජපන් අධිරාජ්‍යයාගේ ආරාධනයකට ඔහු ජපනායට යන බව පවසා තිබුණා. තානාපති ආරංචිමාර්ග අනුව ඒ කතාව පට්ටපල් බොරුවක් බව තහවුරු වී තිබෙනවා. ඔහු ගියේ ජපන් අධිරාජ්‍යයාගේ ආරාධනයකට නොව ආගමික සංවිධානයක ආරාධනායකට බව තහවුරු වී තිබෙනවා. ඔහු බලයේ සිටියදීත්, බලය නැති වූ විටත් පවුල් පිටින් රට ගියේ ජනතාව වෙනුවෙන් නොවේ.
මෙහිදී මාධ්‍යවේදීන් අමාත්‍ය වජිර අබේවර්ධන මහතාගෙන් ඇසූ ප්‍රශ්න සහ ඊට ලැබුණු පිළිතුරු මෙසේය.
ප්‍රශ්නය: දකුණ යටවුණේ අධිවේගි මාර්ගය නිසා බව පාඨලී චම්පික රණවක මහතා පැවසුවා.
පිළිතුර: එතුමා කී දේ ගැන මා දැනගෙන හිටියේ නැහැ.
ප්‍රශ්නය: එක කැබිනට් මණ්ඩලයේ අය විවිධ මත පල කරන්නේ, එක ප්‍රතිපත්තියක් නැද්ද?
පිළිතුර: විවිධ මත තිබෙනවා. අවසානයේ එක දෙයක් ක්‍රියාත්මක කරනවා. මේවාට කලබල විය යුතු නැහැ. අප ලෝකය සමග ඉදිරියට යා යුතුයි.ජනතාවගේ ඡන්දය උදුරාගත් ආණ්ඩුවට කියන්න තිබෙන වචනය ඒකාධිපති යන්නයි.
සංහිඳියාව නමින් සරසවියට නව විෂයක්.
විශ්වවිද්‍යාල ප්‍රතිපාදන කොමිෂන් සභාව විසින් ගැටුම් නිරාකරණය හා සංහිඳියාව නමින් නව විෂයයක් විශ්වවිද්‍යාලය වෙත හඳුන්වාදී තිබේ.
හිටපු ජනාධිපතිනී චන්ද්‍රිකා බණ්ඩාරනායක කුමාරතුංගගේ සභාපතිත්වයෙන් යුතු ජාතික සමගිය හා සංහිඳියා කාර්යාංශය හා විශ්වවිද්‍යාල ප්‍රතිපාදන කොමිෂන් සභාව, උසස් අධ්‍යාපනය හරහා ජාතික සමගිය හා සංහිඳියාව වැඩසටහන ඔස්සේ මේ සඳහා කටයුතු සම්පාදනය කර ඇත.
2018 වසරේ සිට විශ්ව විද්‍යාලවලට මෙම නව විෂය එක්කිරීමට නියමිත අතර ඒ සඳහා වන අවබෝධතා ගිවිසුමකට මේ වන විට අත්සන් තබා තිබේ.
රුහුණු, යාපනය, අග්නිදිග, සෞන්දර්ය කලා, නැගෙනහිර විශ්වවිද්‍යාල හා ස්වාමි විපුලානන්ද ආයතනය,ශ්‍රි ලංකා භික්ෂු විශ්වවිද්‍යාලය හා ජාමියා නලීමියා ආයතනය යන උසස් අධ්‍යාපන ආයතනවල අධ්‍යයන කටයුතුවල නිරත සිසුන්ට මෙම ගැටුම් නිරාකරණය හා සංහිඳියාව විෂයක් ලෙස හැදෑරීමේ අවස්ථාව උදාවනු ඇත.
මෙම වැඩසටහන ක්‍රියාවට නැංවීම වෙනුවෙන් විශ්වවිද්‍යාල නිලධාරීන්ගෙන් සැදුම්ලත් මෙහෙයුම් කමිටුවක් ද පත්කර තිබේ.
රවී කරුණානායක වැඩ බාර ගනියි.
නව විදේශ කටයුතු අමාත්‍ය රවී කරුණානායක මහතා මීට සුළු මොහොතකට පෙර තම ධුරයේ වැඩ බාරගෙන තිබේ.
ඒ, කොළඹ විදේශ කටයතු අමාත්‍යංශයේ දීය.
ඊට අමාත්‍ය පී. හැරිසන් සහ චන්ද්‍රානී බණ්ඩාර අමාත්‍යවරිය ඇතුළු මන්ත්‍රීවරුන් පිරිසක් එක්ව තිබේ.
මේ අතර රාජකාරි ඇරඹූ අවස්ථාවට හිටපු විදේශ කටයුතු අමාත්‍ය, ජනමාධ්‍ය හා මුදල් අමාත්‍ය මංගල සමරවීර ද සහභාගීව සිටියේය.
නව අමාත්‍යවරයාට හිටපු මාත්‍යවරයා සුබ පැතුවේ මෙලෙස උණුසුම් හාදුවක්  දීමෙනි.
ජනපති ඕස්ට්‍රේලියාවට ළගාවෙයි.
ඔස්ට්‍රෙිලියාවේ රාජ්‍ය  සංචාරයක නිරතවන ශ්‍රී ලංකාවේ ප්‍රථම රාජ්‍ය නායකයා ලෙසින් ඔස්ට්‍රෙිලියාව බලා පිටත්ව ගිය ජනාධිපති මෛත්‍රීපාල සිරිසේන අද පෙරවරුවේ කැන්බරා ජාත්‍යන්තර ගුවන් තොටුපලින් එරටට ළගාවිය.
එරට රජය වෙනුවෙන් අධ්‍යාපන අමාත්‍ය සෙනෙටි සභික Simon Birmingham සහ අග්‍රාණ්ඩුකාරවරයාගේ ලේකම්  Mark Fraser යන අය ඇතුළු විශේෂ නියෝජිත පිරිසක් විසින් මෙහිදී ජනාධිපතිවරයා හරසරින් යුතුව පිළිගනු ලැබූහ.
මේ අතර ජනාධිපතිවරයා පිළිගැනීම වෙනුවෙන් විශේෂ පිළිගැනීමේ උත්සවයක් නවාතැන් ගන්නා කැන්බරා නුවර හෝටලයේ දී ද සංවිධානය කර තිබුණි.
ඔස්ට්‍රෙිලියානු අග්‍රාමාත්‍ය හා කැබිනට් කාර්යාලයේ නියෝජ්‍ය ලේකම් Elizabeth Kelly ඔස්ට්‍රෙිලියාවේ ශ්‍රී ලංකා මහකොමසාරිස් Somasundaram Skandakumar, ශ්‍රී ලංකාවේ ඔස්ට්‍රෙිලියානු මහ කොමසාරිස් Bryce Hutchisson යන අය එම අවස්ථාවට එක්ව සිටියහ.
ස්වාධීන කොමිෂන් සභාවල ප්‍රගතිය සමාලෝචනයට.
19 වන ආණ්ඩුක්‍රම ව්‍යවස්ථා සංශෝධනයෙන් පිහිටුවනු ලැබූ ස්වාධීන කොමිෂන් සභාවල ප්‍රගතිය සමාලෝචනය කිරීමේ සාකච්ඡාවක් ‍ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ (17) පස්වරුවේ ජනාධිපති කාර්යාලයේදී පැවැත්විණි.
රාජ්‍ය සේවා කොමිෂන් සභාව, මැතිවරණ කොමිෂන් සභාව, ජාතික පොලිස් කොමිෂන් සභාව, විගණන සේවා කොමිෂන් සභාව, ශ්‍රී ලංකා මානව හිමිකම්  කොමිෂන් සභාව, මුදල් කොමිෂන් සභාව, සීමා නිර්ණය කොමිෂන් සභාවේ සහ ජාතික ප්‍රසම්පාදන කොමිෂන් සභාවේ සභාපතිවරුන්, ලේකම්වරුන් ඇතුළු නියෝජිතයන්ගේ සහභාගිත්වයෙන් පැවැති මෙම සාකච්ඡාවේදී එම කොමිෂන් සභාවලට අදාළ නව යෝජනා හා අදහස් රැසක් ඉදිරිපත් කෙරිණි.
එමෙන්ම කොමිෂන් සභාවල කටයුතු ක්‍රියාත්මක කිරීමේදී මතුව ඇති ගැටලු පිළිබඳව ද මෙහිදී ජනාධිපතිවරයා දැනුවත් කෙරුණු අතර මෙම සියලු කොමිෂන් සභාවල කටයුතු විධිමත් කිරීමේ වැඩපිළිවෙළ ප්‍රමාදයකින් තොරව ඉටුකළ යුතු බව ජනාධිපතිවරයා කියා සිටියේය.
විගණන පනත ඇතුළු පනත් සම්මත කර ගැනීම, කාර්ය මණ්ඩල සපුරා ගැනීම ඇතුළු අඩුපාඩු කඩිනමින් සම්පූර්ණ කරගැනීමේ අවශ්‍යතාව ද පෙන්වා දුන් ජනාධිපතිවරයා ඉදිරිපත් කෙරුණු ගැටලු පිළිබඳ අදාළ අංශ සමග ඉදිරියේදී සාකච්ඡා කරන බව ද සඳහන් කළේය.
ජනාධිපති ලේකම් පී. බී. අබේකෝන් මහතා ඇතුළු නිලධාරීන් මෙම සාකච්ඡාවට එක්ව සිටියහ.
උතුරු මැද තවත් අැමති ධූරයක වෙනසක්.
උතුරු මැද පළාත් සභාවේ ඉඩම් වාරිමාර්ග මහාමාර්ග ග්‍රාම සංවර්ධන නිවාස හා කාන්තා කටයුතු පිළිබද ඇමති එච්.බි සේමසිංහ මහතා එම අමාත්‍යධුරයෙන් ඉවත් කර ඇති අතර එක්සත් ජනතා නිදහස් සංධානයේ පළාත් සභා මන්ත්‍රි  සරත් ඉලංගසිංහ මහතා අද (17)එම අමාතය ධුරයේ දිවුරුම් දුන්නේය.
අද (17)පෙරවරුවේ යෙදුන සුභ මොහොතින් පළාත් ආණ්ඩුකාර නිළ නිවසේදි  උතුරු මැද පළාත් ආණ්ඩුකාර පි.බි.දිසානායක මහතා ඉදිරියේ  මෙම දිවුරුම් සිදුවිය. 
පළාත් සභාවේ ඒකාබද්ධ විපක්ෂ කණ්ඩායම නියෝජනය කළ සරත් ඉලංගසිංහ මහතා පසුගියදා උතුරු මැද පලාත් සභාවේ වත්මන් ප්‍රධාන අමාත්‍යවරයා ඉවත් කර හිටපු ප්‍රධාන ඇමති එස්.එම් රංජිත් සමරකෝන් මහතා යළි මහ ඇමතිවරයා ලෙස පත්කරන ලෙසට දිවුරුම් ප්‍රකාශ අත්සන් කර තිබිණ.
එසේම ඊයේ (16)දින නව ඇමති ධුරයේ දිවුරුම් දුන් සුසිල් ගුනරත්න මහතා සම්බන්ධව එස්.එම් චන්ද්‍රසේන මහතාගේ නිවසේ පැවති මාධ්‍ය හමුවට එක්ව සිටි ඒ මහතා අද (17)පෙරවරුවේ නව අමාත්‍යවරයෙකු ලෙස මෙලෙස දිවුරුම් දෙන ලදි.
2004 මාර්තු 02 දින ප්‍රථම වරට මන්ත්‍රීවරයෙකු වශයෙන් උතුරු මැද පළාත් සභාවට පිවිසි සරත් ඉලංගසිංහ මහතා එදා සිට අපරාජිත මන්ත්‍රී වරයෙකු වශයෙන් පළාත් සභාවේ මන්ත්‍රීධූරය දැරූ අතර පළාත් සභා ගිණුම් කාරක සභාවේ සභාපතිවරයා වශයෙන් ඔහු සුවිශේෂ කාර්යභාරයක් ඉටු කර ඇත.
මෙම අවස්ථාවට පළාත් ප්‍රධාන අමාත්‍ය පේශල ජයරත්න බංඩාර, පළාත් සෞඛ්‍ය දේශිය වෛද්‍ය හා සමාජ සේවා අමාත්‍ය එම්. හේරත් බණ්ඩා, පළාත් සමූපකාර ප්‍රවාහන යෞවන කටයුතු හා ක්‍රීඩා අමාත්‍ය සුසිල් ගුණරත්න යන මහත්වරුන් ද සහභාගිවි සිටිහහ. 
යුතුකම් හරිහැටි ඉටු කරනවාදැයි හදවතින්ම අහන්න.
රට වශයෙන් ගත්විට හෙද සේවාවට දියහැකි ඉහළම අගය රජයක් විදියට ලබාදීම සෑම විටම ප්‍රතිපත්තියක් විදියට පිළිගන්නා බවත් තමන් රට වෙනුවෙන් කළයුතු වගකීම් සහ යුතුකම් හරිහැටි ඉෂ්ට කරනවාද යන්න සෑම අයෙකුගේම හදවතට තට්ටු කර ඇසිය යුතු කාරණයක් බව ජනාධිපති මෛත්‍රීපාල සිරිසේන මහතා අවධාරණය කරයි.
ජනාධිපතිවරයා මේ බව සඳහන් කළේ ජාත්‍යන්තර හෙද දිනය සැමරීම වෙනුවෙන් කොළඹ පෙරේදා (13) පැවැති උත්සව අමතමිනි. තම සේවා කාලය තුළ සේවා ස්ථානයේ නොසිට පෞද්ගලික සේවාවන්හි නිරත වෙමින් මුදල් හම්බ කරනවා යැයි හෙද සේවාවේ කිසිවෙකුට කිසිදා චෝදනාවක් එල්ල වී නැතැයි ජනාධිපති මෛත්‍රීපාල සිරිසේන මහතා වැඩිදුරටත් කියයි.
සේවා කාලය තුළ සේවා ස්ථානයේ සිටිය යුතු අය නොසිටින අවස්ථා තිබෙන බව පෙන්වාදෙන ජනාධිපතිවරයා ඒ අය කවුරුන්ද යන්න ඔබ අප කවුරුත් දන්නා බවද සේවාවන්වල ගුණාත්මක භාවය සහ ප්‍රමිතිය සියල්ල ගත්විට මේ සෑම දෙයක්ම සේවාවන්හි වැඩකරන අයගේ හෘද සාක්ෂිය සම්බන්ධ ප්‍රශ්නයක් බවද කියාසිටී.
හෙද සේවයේ ගන්නා වූ තීන්දු තීරණවලදි රජය පැත්තෙන් කළයුතු යම් වගකීමක් යුතුකමක් තිබේ නම් මුළු මහත් හෙද සේවාව වෙනුවෙන් රාජ්‍ය ප්‍රතිපත්තිය තුළ ඉහළම තීන්දු තීරණ ගන්නා බවද ඇතැම් වෘත්තීය සමිති දේශපාලන න්‍යාය පත්‍රවලට කටයුතු කර තිබෙන බවට පැහැදිළිව පෙනී යන කාරණයක් බවද ඒ මහතා පෙන්වා දුන්නේය. මේ දිනය අන්තර් ජාතික වශයෙන් තිබෙන වැදගත්කමත් සමඟ අපේ හෙද සේවාවේ ගුණාත්මකභාවය වර්ධනය කරමින් එම සේවාවට අවශ්‍ය පහසුකම් ලබාදෙමින් අපි වඩවඩාත් එම සේවාව ශක්තිමත් කළයුතු බවද ජනාධිපතිවරයා පෙන්වා දුන්නේය. 
මහින්දගේ ආරක්ෂාව ගැන සාගලගෙන් පිළිතුරක්.
හිටපු ජනාධිපති මහින්ද රාජපක්ෂ මහතාගේ ආරක්ෂාවට සිටි ආරක්ෂක නිලධාරීන් ඉවත් කිරීම, දේශපාලන වශයෙන් ඉලක්ක කර සිදු කළ දෙයක් නොවන බව නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා පවසයි.
හිටපු ජනාධිපතිවරයාගේ ආරක්ෂාව සම්බන්ධයෙන් විමසූ පැනයකට පිළිතුරු ලබාදෙමින් අමාත්‍යවරයා අද (05) පාර්ලිමේන්තුවේ දී මේ බව කියා සිටියේය.
මේ වනවිටත් මේ වනවිටත් හිටපු ජනාධිපතිවරයාගේ ආරක්ෂාවට පොලිස් විශේෂ කාර්ය බලකායේ නිලධාරීන් 26ක් ඇතුළු ආරක්ෂක නිලධාරීන් 187ක් යොදවා තිබෙන බවත් අමාත්‍යවරයා පැවසීය.
සෑමවිටම ප්‍රභූවරුන්ගේ ආරක්ෂාව සම්බන්ධයෙන් තක්සේරුවක් සිදු කරන බවත් ඒ අනුව ආරක්ෂාව සඳහා නිලධාරීන්ගේ සංඛ්‍යාව තීරණය කරන බවත් අමාත්‍යවරයා සදහන් කළේය.
ප්‍රභූවරුන්ගේ ආරක්ෂාව සැපයීමේ දී කාර්ය පිළිබඳව සිදු කරන තක්සේරු වාර්තාවක් අනුව එය සිදු කෙරෙන බවත් ආරක්ෂක තත්ත්ව වාර්තාව අනුව පොලිස් නිලධාරීන් 42ක් නැවත ගෙන්වා තිබෙන බවත්ය.
විශේෂ අවස්ථාවක ආරක්ෂාව සඳහා ඉල්ලීමක් කළ හොත් ඇමැති ආරක්ෂක කොට්ඨාශයෙන් අවශ්‍ය ආරක්ෂාව ලබාදිය හැකි බවද අමාත්‍යවරයා සඳහන් කළේ ය.
මහින්ද රාජපක්ෂ මහතා 2015 දී විශ්‍රාම යන අවස්ථවේ යුද හමුදා නිලධාරීන් 102ක් සහ පොලිස් නිලධාරීන් 103ක් ආරක්ෂාවට සිටි අතර පොලීසිය විසින් ප්‍රභූ ආරක්ෂව සිදු කළ යුතු බවට රජය ගත් ප්‍රතිපත්තිමය තීරණය අනුව හමුදාවේ නිලධාරීන් 102 වෙනුවට පොලිස් නිලධාරීන් ලබදීමට කටයුතු කළා බවයි.
ඊට අමතරව පොලිස් විශේෂ කාර්ය බලකායේ නිලධාරීන් 26ක් ද ලබාදුන්නා යැයි ද අමාත්‍යවරයා පැවසී ය.
ශක්තිමත් ආර්ථික ගමනකට සියල්ල සූදානම්.
වර්තමානයේ රටේ ආර්ථිකය ශක්තිමත්ව හා ස්ථාවරව ඉදිරියට ගමන් කරන බව ජනාධිපති මෛත්‍රීපාල සිරිසේන පවසයි.
එමෙන්ම වර්තමානය වන විට ශ්‍රී ලංකාවේ ආයෝජනය කර ඇති විදේශ සංචිත ප්‍රමාණය බිලියන 05 ඉක්මවා ඇති බවද ඔහු පෙන්වා දී තිබේ.
අද කොළඹ දී මාධ්‍ය ආයතන ප්‍රධානීන් සමඟ පැවැත්වෙන හමුවේදී ජනාධිපතිවරයා මේ බව ප්‍රකාශ කළේය.
මීතොටමුල්ල ගැන සෙවීමට කම්ටුවක් - update
මීතොටමුල්ල සිදුවීමට අදාළ වාර්තාව සැකසීම සඳහා විශ්‍රාමික විනිසුරුවරයෙකු පත්කර ඒ අනුව හඳුනාගන්නා වැරදිකරුවන්ට එරෙහිව නීතිය ක්‍රියාත්මක කරන බව ජනපති මෛත්‍රීපාල සිරිසේන පවසයි.
මාසයක් ඇතුළත අදාළ වාර්තාව ඉදිරිපත් කළ යුතු අතර, ඒ සඳහා අවශ්‍ය තොරතුරු ලබාදීමට ජනතාවට හා අදාළ නිලධාරීන්ට හැකියාවක් පවතින බවද හෙතෙම සඳහන් කර සිටියේය.
'සයිටම් කොටස් වෙළඳපොළට' - ජනපති - update
සයිටම් පෞද්ගලික වෛද්‍ය විද්‍යාලය කොළඹ කොටස් වෙළඳපොළ යටතේ ලැයිස්තුගත කරන බවත්, ඒ යටතේ සයිටම් ආයතන පරිපාලනයට වෙනම කොමිසමක් පත් කරන බවත් ජනාධිපතිවරයා පවසයි.
අද මාධ්‍ය ආයතන ප්‍රධානීන් සමඟ පැවැත්වෙන හමුවේදී ජනාධිපතිවරයා මේ බව ප්‍රකාශ කළේය.
එසේම ඉදිරි සති දෙක ඇතුළත රාජ්‍ය ආයතනවල තනතුරුවල වෙනසක් සිදු කරමින් රාජ්‍ය යාන්ත්‍රණයේ වෙනසක් සිදු වනු ඇති බවද වර්තමානයේ රටේ ආර්ථිකය ශක්තිමත්ව හා ස්ථාවරව ඉදිරියට ගමන් කරන බව ජනාධිපති මෛත්‍රීපාල සිරිසේන මහතා පවසයි.
එමෙන්ම වර්තමානය වන විට ශ්‍රී ලංකාවේ ආයෝජනය කර ඇති විදේශ සංචිත ප්‍රමාණය බිලියන 5 ඉක්මවා ඇති බවද ඒ මහතා පෙන්වා දී තිබේ.
චම්පිකගෙන් බස්නාහිර මහ ඇමතිට පිළිතුරක්.
බස්නාහිර  මහ ඇමැතිවරයා  ඉදිරිපත් කළ බ්‍රිතාන්‍ය සමාගමට ව්‍යාපෘතිය ආරම්භ කිරීමට අවශ්‍ය තාක්ෂණික සහ මූල්‍ය හැකියාවක් නොතිබූ බව  මහ නගර හා බස්නාහිර සංවර්ධන ඇමැති පාඨලී චම්පික රණවක මහතා පවසයි.
 බි‍්‍රතාන්‍ය සමාගමේ වාර්තාව සම්බන්ධයෙන් පැන නැගුණු කරුණු 17 ක් පිළිබඳව 2016 ඔක්තොම්බර් මාසයේදී විමසා සිටියත් අදවන තෙක් පිළිතුරු  නොමැති බවද ඇමැතිවරයා අනාවණය කළේය.
 කැළි කසළ බැහැර කරන  ඕනෑම තැනක නියමු ව්‍යාපෘතියක් සිදුකර සාර්ථකත්වය පෙන්වීමට කිසිඳු බාධාවක් කිසිවෙකුටත් නොමැති බවද පාඨලී චම්පික රණවක මහතා අවධාරණය කළේය.
 එහිදී අදහස් දැක්වූ ඇමැතිවරයා මෙසේද කීය.
බස්නාහිර පළාත් මහ ඇමතිතුමා ඉදිරිපත් කළ බි‍්‍රතාන්‍යයේ SJP සමාගමේ කැළි කසළින් විදුලිය උත්පාදනය කිරීමේ ව්‍යාපෘති යෝජනාවලිය 2016 වසරේ මුල් කාර්තුවේදී ආර්ථික කළමණාකරණ පිළිබඳ කැබිනට් කමිටුව(CCM) අධ්‍යනය කළේය. එහි නිර්දේශය වී තිබුණේ කරදියාන සහ මුතුරාජවෙල ව්‍යාපෘති දෙක සඳහා ක්‍ක්‍ඵ වෙත ඉදිරිපත් කර තිබූ විද්වත් තාක්ෂණික මණ්ඩලය හරහාම එම යෝජනාව ද ඇගයීමට ලක්කර ඉදිරි කටයුතු සඳහා ඉදිරිපත් කරන ලෙසයි. ඒ අනුව 12 දෙනෙකුගෙන් සමන්විත තාක්ෂණික කමිටුවක් පත් කිරීමට මහානගර සහ බස්නාහිර සංවර්ධන අමාත්‍යාංශය කටයුතු කර ඇත. ඒ අනුව SJP Waste to Energy Ltd.(UK) ආයතනය බස්නාහිර මහ ඇමති ඉසුර දේවප‍්‍රිය මහතාගේ උපදෙස් මත බස්නාහිර පළාත් අපද්‍රව්‍ය කළමණාකරණ අධිකාරියේ අධ්‍යක්‍ෂකවරයා මගින් අමාත්‍යාංශය වෙත ඉදිරිපත් කළ ව්‍යාපෘති වාර්තාව තාක්ෂණික සහ මූල්‍ය ඇගයීමට ලක් කළේය. අදාල තාක්ෂණික කමිටුව මේ සම්බන්ධව සැකසූ වර්තාවේ SJP ආයතනය ඉදිරිපත් කළ වාර්තාව ආශ‍්‍රයෙන් පැන නැගුණු කරුණු 17ක් සම්බන්ධයෙන් විමසා 2016 ඔක්තොම්බර් මස 18 වන දින අපද්‍රව්‍ය කළමනාකරණ අධිකාරියේ අධ්‍යක්‍ෂකවරයා වෙත ලිපියක් යොමු කර ඇත. ඒ සම්බන්ධයෙන් මහඇමතිවරයාවද දැනුවත් කොට ඇත.
කෙසේ වෙතත් අදාල වාර්තාවෙන් පැණ නැගුණු කරුණු 17 සඳහා අදවන තෙක් කිසිඳු ප‍්‍රතිචාරයක් දැක්වීමට කිසිඳු අධිකාරියක් කටයුතු කර නැත. අදාල ඇගයුම් වාර්තාවට අනුව SJP Waste to Energy Ltd.(UK) ආයතනය මෙම ව්‍යාපෘතිය ආරම්භ කිරීමට අවශ්‍ය තාක්ෂණික හෝ මූල්‍ය හැකියාවක් ප‍්‍රමාණවත් පරිදි නොමැති බව විශේෂඥ කමිටුව නිර්දේශ කර ඇත. කසල කළමණාකරණයේදී විධිමත් ක‍්‍රමවේදයකට යටත්ව තාක්ෂණික හා මූල්‍යමය ශක්‍යතාවයක් ඇති ආයතන පමණක් තෝරාගැනීම අතිශය වැදගත්වන අතර එසේ නොමැති අතරමැදි දේශීය හෝ විදේශීය ආයතන මෙවැනි ව්‍යාපෘති ආරම්භ කිරීමෙන් කසල තවදුරටත් ගැටළුවක්ම පමණක් වන බව නාගරික සංවර්ධන අධිකාරිය සඳහන් කරයි. කෙසේ වෙතත් බස්නාහිර මහ ඇමතිතුමන්ට අවශ්‍යම වන්නේ නම් බස්නාහිර පළාතේ හෝ රටේ  ඕනෑම තැනක ගොඩගැසෙමින් පවතින කුණු කන්දක් ආශ‍්‍රයෙන් විදෙස් හෝ දේශීය ආයෝජකයෙකු හරහා නියමු ව්‍යාපෘතියක් සිදුකර එහි සාර්ථක ප‍්‍රතිපල රට හමුවේ තැබීමට කිසිඳු බාධාවක් නොමැති බවද සඳහන් කර සිටිමු.
මේ වන විට විවිධ මාධ්‍ය වාර්තා මහඇමති ඉසුර දේවප‍්‍රිය මහතා පැවසූවා යැයි කියමින් සඳහන් කරන්නේ අදාල බි‍්‍රතාන්‍ය කසල කළමණාකරණ ව්‍යාපෘතිය සඳහා අවශ්‍ය වූයේ පර්චස් 60 ක බිම් ප‍්‍රමාණයක් බවයි. එහෙත් අමාත්‍යාංශයට ඉදිරිපත් කළ SJP ආයතනයේ ව්‍යාපෘති වර්තාවේ ඒ සඳහා අක්කර 03 ක බිම් ප‍්‍රමාණයක් අවශ්‍ය බව දක්වා ඇත. නාගරික සංවර්ධන අධිකාරිය 2008 වර්ෂයේ පැවැති හදිසි අවශ්‍යතාවය හා එවකට ශ්‍රේෂ්ඨාධිකරණ නියමයන්ට අනුව මීතොටමුල්ල ඉඩම තාවකාලිකව වසර 2 ක කාලයක් සඳහා කැළි කසළ බැහැර කිරීම වෙනුවෙන් අක්කර 2 ක ඉඩම් ප‍්‍රමාණයක් පමණක් ලබාදුන් අතර එම කාලය තුළදී විධිමත් කසළ ප‍්‍රතිචක‍්‍රීයකරණ ව්‍යාපෘතියක් සඳහා යෝජනා කැඳවා කි‍්‍රයාත්මක කරන ලෙස ශ්‍රේෂ්ඨාධිකරණය විසින් කොළඹ මහ නගර සභාවට නියම කොට ඇත. එකී නියමයන්ට අනුව කටයුතු කිරීමට කොළඹ මහ නගර සභාව අසමත් වී ඇති අතර යෝජිත කැළි කසළ බැහැර කිරීම සඳහා 2009 වර්ෂයේ සිට නාගරික සංවර්ධන අධිකාරිය විසින් අක්කර 02 ක භූමි ප‍්‍රමාණයක් ලබාදී ඇත.
කැළි කසළ බැහැර කිරීමේ ක‍්‍රමවේදය විධිමත් පරිදි සිදුනොවීම නිසා අවස්ථා කිහිපයකදී එහි අවධානම දැනුවත් කරමින් එක් එක් අවස්ථාවල නාගරික සංවර්ධන අධිකාරියේ සිටි සභාපතිවරුන් විසින් කොළඹ මහනගර සභාවේ කොමසාරිස් වෙත ලිපි යොමු කර ඇත. අවසන් වරට 2016 ඔක්තොම්බර් මස 06වන දින නාගරික සංවර්ධන අධිකාරියේ සභාපති ආචාර්ය ජගත් මුණසිංහ විසින් කොළඹ මහනගර සභාවේ කොමසාරිස් වෙත ලිපියක් යවමින් සඳහන් කර ඇත්තේ, කොලොන්නාව - මීතොටමුල්ල ඉඩමට බැහැරකර ඇති සියළු කසළ නිසි පරිදි ප‍්‍රතිචක‍්‍රීයකරණය කර හෝ ඉවත් කර හෝ ඉඩම පැවති තත්වයෙන් නැවතත් නාගරික සංවර්ධන අධිකාරියට භාර දෙන ලෙසයි. 
තවද 2015 දී කොලොන්නාව සංවර්ධන කමිටුවට සහ නගර සභාවට කුණුකන්ද අවට පිහිටි නිවාස 380 ක අවධානම සම්බන්ධයෙන් නාගරික සංවර්ධන අධිකාරිය දැනුවත් කර ඇත. ඉන් නිවාස 39 ක් දැඩි අවධානමක් පවතින බවත් කඩිනමින් ඔවුන් ඉවත් කිරීමට කටයුතු කලයුතු බවත්, ඒ සඳහා වන විකල්ප නිවාස ලබාදීමට තම අධිකාරිය කටයුතු කරන බවත් දන්වා ඇත. ඒ කිසිඳු උපදෙසකට හෝ ලියවිල්ලකට කි‍්‍රයාමාර්ග ගැනීමට කොලොන්නාව දේශපාලන අධිකාරිය සේම නගර සභාව ද අපොහොසත් වී ඇත.
විධිමත් තාක්ෂණික අධ්‍යනයන්ගෙන් සහ අනුමැතීන්ගෙන් පසුව කරදියාන සහ මුතුරාජවෙල කැළි කසළ බැහැර කිරීමේ සහ ප‍්‍රතිචක‍්‍රීයකරණය කිරීමේ වැඩපිළිවෙල ඉතා සාර්ථකව කි‍්‍රයාත්මක වෙමින් පවතී. කොළඹ එකතුවන දෛනික කසළ එකතු කිරීමට සහ ප‍්‍රතිචක‍්‍රීයකරණය කිරීමට අදාල ගිවිසුම් දෙකක් සඳහා පෞද්ගලික ආයතන ඉදිරිපත් කළ ව්‍යාපෘති වාර්තා විධිමත් තාක්ෂණික අධ්‍යනයකින් පසුව ලබාගත් අනුමැතීන්ට යටත්ව කි‍්‍රයාත්මක කිරීම සඳහා පසුගිය මාර්තු මාසයේදී කටයුතු කළේ ය. නාගරික සංවර්ධන අධිකාරිය සතු වපසරීන්ට අදාලව කළ හැකි සෑම කාර්යයක්ම නොපිරිහෙළා ඉටු කිරීමට එම අධිකාරිය කටයුතු කර ඇත.
ඇතැමෙක් ඉදිරිපත් කරන වාචික ප‍්‍රකාශවලට වඩා ප‍්‍රායෝගික කාර්යයන් විධිමත් ක‍්‍රමවේදයකට යටත්ව වැඩදායී ලෙස සිදුකිරීමට නාගරික සංවර්ධන අධිකාරිය කටයුතු කර ඇති බව ද වැඩිදුරටත් සඳහන් කර සිටිමු. 
විදේශ සේවය නවීන වේ.
විදේශ සේවය නවීන ලෝකයට, නවීන වැඩපිළිවෙලට මුහුණ දීමට හැකි ආකාරයට ප්‍රතිසංවිධානය කිරීම ආරම්භ කර තිබෙන බව විදේශ කටයුතු අමාත්‍ය මංගල සමරවීර මහතා ප්‍රකාශ කළේ ය.
අමත්‍යවරයා අද (30) පාර්ලිමේන්තුවේ දී මේ බව ප්‍රකාශ කළේ, විදේශ කටයුතු අමාත්‍යාංශයේ වැය ශීර්ෂයේ විවාදයේ අඳහස් දක්වමිනි.
මුළු රටම මීට පෙර ජාත්‍යන්තර වශයෙන් කොන්වී කණගාටුදායක තත්ත්වයක් ඇති වී තිබුණේ. යුද්ධයෙන් පසුව ඇති වූ දේශපාලන වාතාවරණය නිසා ඒකාධිපතීත්වයට යටත්වෙලා, ප්‍රජාතන්ත්‍රවාදය ක්‍රමයෙන් උදුරාගන්නකොට, යුද ජයග්‍රහනය හොරකම් වසන්කර ගැනීමේ දේශපාලන තිරයක් බවට පත් කරගත් නිසා දීර්ග කාලයක් තිස්සේ උරුම වූ රාජ්‍ය තාන්ත්‍රික සබඳතා නැතිව ගියා.
මේ නැති වූ සබඳතා ඉතා කෙටි කාලයක් තුළ, අපට ආපස්සට හරවන්න පුළුවන් වුණා. නිදහසින් පසු ලෝකයේ සෑම රටකම දොරවල් අපිට විවෘතව තිබුණේ. පසුගිය කාලය තුළ ඇති වූ තත්ත්වය නිසා සම්පූර්ණයෙන් ම රටක් ලෙස හුදකලා වුණා. රට තනි කරන්න මහින්ද රාජපක්ෂ අණ්ඩුව විදේශ සංචාර සඳහා පමණක්  විශාල මුදලක් වියදම් කර තිබෙනවා.
හොරකම, මැරකම, ඒ කාලේ සාමාන්‍ය දෙයක් වෙලා විහේශ සේවාව පවුලේ වහල් සේවයක් බවට පත් කර ගෙන තිබුණා. ඥාතීන් , සුදුසුකමක් නැතිව, ප්‍රබල රටවල්වලට පත් කළා.
ඒ ගැන කතා කරන්නේ නෑ. විශාල පරීක්ෂණ ප්‍රමාණයක් පැවැත්වෙනවා.මෙවැනි තත්ත්වයක් තිබුණේ.
විදේශ ප්‍රතිපත්තිය  එදා තීන්දු කළේ, විදේශ අමාත්‍යාංශයෙන් නොවෙයි. අපි අතීතයේ වැරදි අපි හොයන්න ඕන. අපිට පුළුවන් වුණා, යළි කණපිට හරවන්න.  උරුම රාජ්‍ය තාන්ත්‍රික තත්ත්වය ඉතාම කෙටි කාලයකදි ඉරටට නැවත ලබාගෙන තිබෙනවා. අද අපිට සක්‍රීය ලෝකය පිළිගත් අගමැතිවරයෙක් ඉන්නවා.
මේ රටේ රැකී රක්ෂා දහස් ගණනාවක් අහිමි කළ ජී.එස්. පී සහනය නැවත ලබාදීමට  කටයුතු කර තිබෙනවා. ධීවර පවුල් ලක්ෂ ගණනාවක් අනාථවෙලා සිටියේ. එය පසුගිය කාලයේ යළි ලබාගෙන තිබෙනවා. කවදාවත් නොමැති ලෙස රාජ්‍ය නායකයන් විදේශ ඇමැතිවරු ශ්‍රී ලංකාවට ආවා. විදේශ ප්‍රතිපත්තියේ නිවැරැදිකම නිසයි.
පලස්තීනය සමඟ එදාටත් වඩා හොඳ සබදතාවයක් තිබෙනවා. විදේශ ප්‍රතිපත්තියේ වෙනසක් නෑ.  හැම දේම කරන්න, ශක්තිමත් විදේශ සේවයක් අවශ්‍යයි. අද විදේශ සේවයේ නිලධාරීන්
වුවමනාවෙන් කටයුතු කරනවා. විදේශ සේවයම නවීන ලෝකයට නවීන වැඩපිළිවෙලට මුහුණ දෙන්න පුළුවන් ආකාරයට ප්‍රතිසංවිධානය කිරීම ආරම්භ කර තිබෙනවා. සිංගප්පූරුව රජය සමඟ  මේ නවීකරණය සඳහා වැඩමුළු පවත්වාගෙන  යනවා.
ඉතියෝපියාවේ අලුත් තානාපති කාර්යාලයක් විවෘත කරනවා. අපේ ආයතනවල කාර්යක්ෂමතාව සොයා බලන්න,අඩු පාඩු පරීක්ෂා කරන්න ඉන්ස්පෙක්ටර් ජනරල්වරු තිදෙනෙක් පත් කරන්නට බලාපොරොත්තු වෙනවා. විදේශ සේවයේ වැඩකරන අය වැඩි කර තිබෙනවා. පේදුරු තුඩුවේ හා දෙව්න්දර තුඩුවේ කොන්සියුලර් කර්යාල දෙකක්  විවෘත කරන්න කටයුතු කරමින් ඉන්නවා යැයි ද අමාත්‍යවරයා පැවසී ය.
නිල්වලා ව්‍යාපෘතියකට කෝටි ගණනක් ඒත් උදලු තලයක්වත් තබා නෑ.
නිල්වලා ව්‍යාපෘතිය වෙනුවෙන් රුපියල් කෝටි ප්‍රකෝටි ධනස්කන්ධයක් වෙන් කර ඇතැත් මේ දක්වා එවැනි ව්‍යාපෘතියක් වෙනුවෙන් උදළු තලයක් හෝ තබා නැතැයි ජනාධිපති මෛත්‍රීපාල සිරිසේන මහතා ප්‍රකාශ කළේය.
රුපියල් මිලියන 3012ක දැවැන්ත මූල්‍ය වංචාව රටේ සංක්‍රාප්ති සමයක් වූ ජනාධිපතිවරණයට පෙරදා සිදුව ඇති බවද සූක්ෂම අයුරින් සිදු කර ඇති එම මූල්‍ය වංචාව පිළිබඳ රජය විධිමත් පරීක්ෂණයක් සිදු කරන බවද ජනාධිපතිවරයා සඳහන් කළේය.
ජනාධිපතිවරයා එසේ සඳහන් කළේ ගාල්ල නගර ශාලාවේදී පෙරේදා(26)දා පැවැති ශ්‍රීලංකා නිදහස් පක්ෂයේ ගාල්ල දිස්ත්‍රික්ක සාමාජික ප්‍රවර්ධන වැඩසටහනට එක් වෙමිනි.
මේ පිළිබඳ වැඩිදුරටත් අදහස් දැක්වූ ජනාධිපතිවරයා “භාණ්ඩාගාර ලිපි ගොනුවක් ඊයේ මා අතට පත් වුණා. මාතර දිස්ත්‍රික්කයේ නිල්වලා ගඟේ ව්‍යාපෘතියක් පිළිබඳ එහි සඳහන් වුණා. 2012 ගිවිසුමක් එවකට පැවැති ආණ්ඩුව අත්සන් කර තිබෙනවා. එම ව්‍යාපෘතියේ වැඩ ආරම්භ කිරීමට වසර 2012 මුදල් අමාත්‍යාංශය රුපියල් මිලියන 1000 ක් (කෝටි සියයක) චෙක් පතක් නිකුත් කර තිබෙනවා.
පසුව 2015 ජනවාරි මාසේ 07 වෙනිදා මගේ ජනාධිපතිවරණය පැවැති දිනයට පෙරදා තවත් මිලියන3012ක් (කෝටි 301) නිල්වලා ව්‍යාපෘතියේ දෙවැනි චෙක්පත නිකුත් කර තිබෙනවා. 2012 මිලියන් 1000 යි. 2015 ජනවාරි මාසේ 07 දා ජනාධිපතිවරණයට පෙරදා මිලියන 3012 නැවත නිකුත් කර තිබෙනවා. එනම් මිලියන 4012 යි. 2015 ජනවාරි මාසේ 07 වෙනිදා අමාත්‍යාංශයවල වැඩ කෙරුණු දවසක්ද? එදින වැඩ කළේ කුමන අමාත්‍යාංශයද? රජයේ කුමන කාර්යාලයද? මිලියන 4012ක් යනු රුපියල් කෝටි 400 කට වඩා වැඩි බව ඔබ දන්නවා.
එම කෝටි 400 මුදල් වැය කර නිල්වලා ගිං ගඟ ව්‍යාපෘතියේ කොහොවත් උදලු තලයක් හෝ ගසා තිබෙනවාදැයි මම ප්‍රශ්න කරනවා. බුල්ඩෝසර්, ඩොලමයට් දමා කපා බැමි බැද නොවෙයි, කැත්තකින් හෝ පොඩි පදුරක් කපා තිබෙනවාද? උදැල්ලක් ගසා පස් පිඬක් ඉවත් කර තිබෙනවාද? කෝටි 400ක මුදලට සිදුවූයේ කුමක්ද? ඡන්දයට කළින් දිනයේ ජනවාරි 07 මිලියන 3012 චෙක් පතක් නිකුත් කිරීමේ අයිතිය නිලධාරියෙකුට තිබෙනවාද? මේ මුදල්වලට මොකද වුණේ? කවුද ඒ මුදල් ලබා ගත්තේ? කොහාට ද ගියේ ? භාණ්ඩාගාරයෙන් නිකුත් කර තිබෙනවා.
වාරිමාර්ග අමාත්‍යංශයේ ලේකම්වරයාට යවා තිබෙනවා. එතැන් සිට සිදුවූ දෙයක් නැහැ. දැන් මේවා ගැන පරීක්ෂණ කළ යුතුයි. මේ මුදල් වලට සිදුවූයේ කුමක්දැයි යන්න සෙවීම හරිද වැරදිදැයි මම ප්‍රශ්න කරනවා. මේවා ජනතා මුදල්. මේ ප‍්‍රදේශයේ සංවර්ධනයට යෙදවීමට තිබෙන මුදල් බව“ කිව යුතු යැයිද අනාවරණය කළේය. 
ජාතික සමඟිය විනාශ කිරීමට ඉඩ තබන්නේ නෑ.
තිස් වසරකට පසුව දැඩි අපහසුවෙන් ගොඩ නගමින් තිබෙන ජාතික සමඟිය විනාශ කිරිමට කිසිවකුට ඉඩ නොතබන බවත්, සිංහල බෞද්ධ, මුස්ලිම්, දෙමළ කිසිඳු අන්තවාදයකට රට තුළ ඉඩ නොමැති බවත් අගමැති රනිල් වික්‍රමසිංහ මහතා පාර්ලිමේන්තුවේදී පෙරේදා (19) අවධාරණය කළේය.
අතීතයේදී සියලු ජාතීන් එකට එක්වූයේ ක්‍රිකට් තරඟයක් හෝ ලෝක කුසලානය වැනි සුවිශේෂි ජයග්‍රහණයකදි පමණක් බවත් අදවන විට සියලු ජාතීන් අතර ජාතික සමඟිය හා සංහිදියාව ඇතිවී තිබෙන බවත් අගමැතිවරයා පැවසීය.
ජාතික සමඟිය විනාශ කරන්නට ඇතැම් අන්තවාදින් දරණ උත්සාහයන් සම්බන්ධයෙන් රජය දැඩි විමසිල්ලෙන් පසුවන බැවින් එවැනි කිසිඳු ක්‍රියාවකට ඉඩ නොමැති බවත් අගමැතිවරයා සඳහන් කළේය.
අගමැති රනිල් වික්‍රමසිංහ මහතා මේ බව සඳහන් කළේ ජනාධිපතිවරයා, අගමැතිවරයා ඇතුළු වැය ශිර්ෂ විසිපහක් සම්බන්ධයෙන් පාර්ලිමේන්තුවේදී පෙරේදා (19) පැවැති කාරක සභා අවස්ථාවේ විවාදයට එක්වෙමිනි.
අගමැති රනිල් වික්‍රමසිංහ මහතා:-
අද මේ විවාදය ආරම්භ කරන අවස්ථාවේදී හොඳට කාලය බෙදා දීලා තිබෙන බව මම මුලින්ම කියන්න කැමැතියි. එක අමාත්‍යාංශයකටවත් ඕනෑවට වඩා වැඩි කාලයක් වෙන් කරලා නැහැ. එංගලන්තය ආදී අනෙක් රටවල යම් කිසි අමාත්‍යාංශයක් වෙනුවෙන් පැය දෙක තුනක කාලයක් තමයි තිබෙන්නේ. ඉන්දියාවේ විශේෂ එකක් තිබෙනවා, Railway Budget කියලා. අනෙක් ඒවා අර විධියට තමයි සලකන්නේ.මම යෝජනාවක් කරන්න කැමැතියි. අමාත්‍යාංශවල සහ අදාළ දෙපාර්තමේන්තුවල වාර්තා තිබෙනවා. මේ පාර්ලිමේන්තුවේ ආංශික අධීක්ෂණ කාරක සභා තිබෙනවා. ඒ කාරක සභාවලටත් පුළුවන්, මේ කාලය වන විට ඒ ඒ දෙපාර්තමේන්තු ගැන සමාලෝචන වාර්තා පාර්ලිමේන්තුවට ලබා දෙන්න. එතකොට අමාත්‍යාංශයේ වාර්තාවයි, කාරක සභාවේ වාර්තාවයි දෙකම තිබෙනවා.
මම හිතන්නේ අපේ උතුරේ සහ, නැ‍ඟෙනහිර මන්ත්‍රීවරුන්ටත් ඒ ප්‍රදේශවල වැඩ කටයුතු කරන්න ගුවන් ගමන් බලපත්‍ර දෙන්න ඕනෑ කියලා. මේකටත් මට මාධ්‍යයෙන් බනිවි. ඒත් කරන්න දෙයක් නැහැ. මගේ යෝජනාව නම් තමන්ගේ මැතිවරණ කොට්ඨාසයේ වැඩ කටයුතු කරන්න හැම මන්ත්‍රීවරයකුටම රුපියල් ලක්ෂයක් දෙන්න කියන එකයි. කවුරු හරි විරුද්ධ නම් ඒක ගන්න එපා. ළඟදී මට මන්ත්‍රීවරයෙක් ඇවිල්ලා කිව්වා, යම් කිසි පුද්ගලයකුට උදව් කරන්න කියලා.
මම කිව්වා මේක අපි අමාරුවෙන් කරන්නේ කියලා. ඊට පස්සේ කිව්වා ‘අනේ සර්, මොකක් හරි කරලා දෙන්න, මේ මිනිහා තමයි මගේ කාර්යාලය පවත්වා ගෙන යන්න සල්ලි දෙන්නේ’ කියලා. ඒ වාගේ තත්ත්වයක් තිබෙන්නේ. එක මන්ත්‍රීවරයකුට නොවෙයි, හුඟක් අයට ඒ ප්‍රශ්න තිබෙනවා. මන්ත්‍රී වරුන්ට තිබෙන අමාරුකම මම දන්නවා. මට ඒවා තිබුණේ නැහැ. අපි කොළඹ හිටියේ. කොළඹ ඉන්න කොට යුතුකම් කරන්න, උත්සවවලට , නැත්නම් මළ ගෙවල්වලට වාහනයෙන් යන්න පුළුවන්. නමුත් හුඟක් අයට මේ ප්‍රශ්න තිබෙනවා. ඒ නිසා අපි මේවා ගැන හිතලා වැඩ කරන්න ඕනෑ. බලය දීලා වැඩක් නැහැ.අවශ්‍ය පහසුකම් නැත්තම්.
ජේ.ආර්. ජයවර්ධන මධ්‍යස්ථානය වැඩි දියුණු කළාම පර්යේෂණ කරන්න අවශ්‍ය නිලධාරින් අපි දෙමු. පාර්ලිමේන්තුවට ඒ වැඩ කටයුතු කරන්න ඉඩ දෙන්නේ නැත්නම් ඒකෙන් රටට වාසියක් වෙන්නේ නැහැ, අවාසියක් වෙන්නේ.
මට තව කාරණා දෙකයි කියන්න තිබෙන්නේ. එක කාරණයක් විගණකාධිපති ගැන. විගණන පනත් කෙටුම්පත ඇති කළේ එක්සත් ජාතික පක්ෂයේ අපියි. දැන් ඒකට අධිභාරය ගැන අලුත් කොන්දේසියක් දමන්න තිබෙනවා. අධිභාරය ගැන කොන්දේසියක් දමනවාට පරිපාලන නිලධාරින් විරුද්ධයි. ඒකට හේතුවක් තිබෙනවා. අධිභාරය කියන්නේ විධායක බලයක්. විධායක බලය තිබෙන්නේ විධායකයට සහ කැබිනට් මණ්ඩලයටයි. ආණ්ඩුක්‍රම ව්‍යවස්ථාවේ 52 ව්‍යවස්ථාව යටතේ අමාත්‍යාංශ වල ලේකම්වරුන්ට අමාත්‍යවරයා භාරයේ ඇති දෙපාර්තමේන්තු හා ආයතන අමාත්‍යවරයාගේ විධානයට හා පාලනයට යටත්ව මෙහෙයවීමේ බලය තිබෙනවා.
උසාවියෙන් කරන්නේ නැත්නම් දඩ ගහන එක, අධිභාර දමන එක කරන්න තිබෙන්නේ විධායකයටයි. රේගුවට ඒ බලතල තිබෙනවා. ගුවන් තොටුපොළට තිබෙනවා. දේශීය ආදායම් දෙපාර්තමේන්තුවට තිබෙනවා. ඒ පරිපාලන, විධායක බලතල. ඉල්ලන්නේ විධායක බලතල. ආණ්ඩුක්‍රම ව්‍යවස්ථාවෙන් විගණකාධිපතිට කිසිම බලයක් දීලා නැහැ. බලය දීලා තිබෙන්නේ පාර්ලිමේන්තුවෙන්.
ඒ නිසා ආණ්ඩුක්‍රම ව්‍යවස්ථාවට විරුද්ධව පාර්ලිමේන්තුවට නීතියක් සම්මත කර ගන්න බැහැ. එහෙම නම් තුනෙන් දෙකේ බලයක් අවශ්‍ය වෙයි. අපි එතැනට යනවාද, නැද්ද? මම නම් කියන්නේ එතැනට යන්න ඕනෑ කියා. මේවා පත්‍රවල ප්‍රසිද්ධ කරන එකත් වැරදියි. පරිපාලන නිලධාරින්ගේ සංගමය ඒක කළේ නැහැ. එහෙම නම් අපි මේ ප්‍රශ්නය මෙහෙයුම් කමිටුවේ සාකච්ඡා කරලා විධායකයෙන් අයින් කරලා බලය දෙනවාද කියලා එතැනින් තීරණයක් ගනිමු.
එතකොට විගණකාධිපතිගේ කාර්ය භාරය සම්පූර්ණයෙන්ම වෙනස් වෙනවා. පාර්ලිමේන්තුවට වාර්තා කරන්න විගණකාධිපති වාර්තා හදන්නේ නැතිව, විගණන වැඩ කටයුතු කරන්න වෙනම සමාගමකට දැම්මොත්, ඒ සමාගමට බැහැ, අපට දඩ ගහන්න. ඒගොල්ලෝ කිව්වාට පස්සේ ඒ නිර්දේශ උඩ සමාගමට නැත්නම් සංස්ථාවට පුළුවන් වෙනම දඩයක් ගහන්න. ඒ පුද්ගලයාට බැහැ. අන්න ඒකයි තිබෙන්නේ. ඔයගොල්ලෝ වාර්තාව දෙන්න, වාර්තාව අනුව තීරණය කරන්න පුළුවන් වැඩ කටයුතු සිදු වුණාද නැද්ද කියලා. ඒ ගැන අපක්ෂපාතීව කටයුතු කරන්න ඕනෑ.
මට තව එක කාරණයයි කියන්න තිබෙන්නේ. පළමුවැනි වතාවට මේ සභාවේදී අද බලන්න. ජනාධිපති ධුරයත්- දහනවවැනි ආණ්ඩුක්‍රම ව්‍යවස්ථා සංශෝධනයෙන් පස්සේ අපේ ජනාධිපති මෛත්‍රි පාල සිරිසේන මැතිතුමා තමන්ගේ බලතලවලින් කොටසක් දුන්නා. නමුත් බලතල අඩු වුණාට වැඩ කටයුතු අඩු වෙලා නැහැ. ජනාධිපති තනතුරට අලුත් වගකීමක් ඇති වෙලා තිබෙනවා.
ඒක තමයි ජාතික සමගිය ඇති කිරීමේ වගකීම. යුද්ධය තිබෙන කාලයේ ජනාධිපතිවරයාට වුවමනා වුණත් ඒක කරන්න බැරි වුණා. 2009න් පසුව මේ රටේ ජාතික සමගිය ඇති කරන්න ඒ තනතුර උපයෝගී කර ගත්තේ නැහැ. අද ජාතික සමගිය ඇති වෙලා තිබෙනවා. මම හිතන විධියට ජනාධිපතිතුමා 11 වතාවක් උතුරට ගිහිල්ලා තිබෙනවා. අපේ සමහර ප්‍රදේශවලට එතුමා ඇවිල්ලාම නැහැ. ඒ මට්ටම තමයි තිබෙන්නේ.
අද අපි හැම කෙනකුටම එකට වැඩ කරන්න පුළුවන්. ශ්‍රී ලාංකීය අනන්‍යතාව ඇති කරන්නේ ජනාධිපතිවරයායි. ඒක ඩී.එස්. සේනානායක මැතිතුමාගෙන් පස්සේ ගත් විශිෂ්ට පියවරක්. ශ්‍රී ලාංකීය අනන්‍යතාව ඇති කිරීම මේ තනතුරේ අලුත් වගකීමක් බවට පත් වෙලා තිබෙනවා. අද සිංහල වුණත්, දෙමළ වුණත්, මුස්ලිම් වුණත් එහෙමයි. සිංහල, බෞද්ධ කියන්න මම ආඩම්බරයි. ඒ වාගේම මම ශ්‍රී ලාංකිකයෙක් විධියට ආඩම්බර වෙනවා. අද මට පුළුවන්, ක්‍රිස්තියානි, ඉස්ලාම්, හින්දු ඕනෑම කෙනෙක් එක්ක වැඩ කටයුතු කරන්න. විපක්ෂයත් ඒක පෙන්වනවා. අපේ විපක්ෂ නායකතුමාත්, ජනතා විමුක්ති පෙරමුණේ නායකතුමාත් එහෙමයි. අද ඔබතුමා වැදගත් කාරණයක් කිව්වා.
ඒක තමයි අපේ අලුත් ආණ්ඩුක්‍රම ව්‍යවස්ථාව ජනමත විචාරණයකින් සම්මත කරන්නය කිව්වා. ඒ කියන්නේ සිංහල මිනිස්සුන්ගේ අනුමතිය ගන්න අපි බල කරන්න යන්නේ නැහැ. තව මොනවද ඕනෑ. එහෙම නම් අද මෙහෙම ජනතාව එකතු වෙනවා. එදා එකතු වුණේ ක්‍රිකට් මැච් එකක් දිනුවොත්, ලෝක කුසලානය දිනුවොත් විතරයි. අද හැමදාම එකතු වෙනකොට මේවා කඩාකප්පල් කරන්නත් අන්තවාදීන් කටයුතු කරනවා. අන්න ඒක අපි බලාගන්න ඕනෑ. අන්තවාදීන් ඉන්නවා. සිංහල බෞද්ධ අන්තවාදීන් ඉන්නවා. මුස්ලිම් අය ඉන්නවා. ද්‍රවිඩ අය ඉන්නවා.ඒවාට අපට ඉඩ දෙන්න බැහැ.
රෝයල් ‍එකෙන් වෙන්න පුළුවන්. කොහෙන් හරි වෙන්න පුළුවන්. රෝයල් එකෙන් ආවා නම් හොරා ඒක එහෙම දාන්න. අපි එතැනට යමු. අපේ දිනේෂ් ගුණවර්ධන මන්ත්‍රිතුමා ඒක කියපු එක ගැන මම හුඟාක් කැමැතියි. අපේ හිටපු ජනාධිපතිතුමාත්, හිටපු ජනාධිපතිතුමියත් දෙදෙනාම මේක හෙළා දකීවිය කියා මම බලාපොරොත්තු වෙනවා. ඩෑන්ගේ සම්බන්ධයක් තිබුණාය කියා පොදු විපක්ෂය කිව්වා. මම දන්නේ නැහැ. එතකොට ඒක නැහැ කියන්න ඕනෑ. ඒක තමයි හොඳම දේ.
මෙතැන මේ සෙල්ලම ගෙනියන්න බැහැ. මාධ්‍යත් දැනගන්න ඕනෑ, තමන්ට ඕනැ එකක් දාන්න උත්සාහ කරනවා. මේවා උලුප්පා පළ කරලා තමන්ගේ පුවත් පත්වල අළෙවිය වැඩි කර ගන්න පුළුවන්ය කියා හිතනවා නම් අපට එහෙම නම් ආයෙත් ඔය මාධ්‍ය අය ගැන සලකා බලන්න වෙනවා. අපේ එක යුතුකමක් තිබෙනවා. මේ රටේ ජාතික සමගිය ආරක්ෂා කරන්න ඕනැම පියවරක් ගන්නය කියා අපි කියන්න කැමැතියි. ජාතික සමගිය නැති කරන්න ඉඩ දෙන්න බැහැ. අපි ඒකට ඉඩ දෙන්නේ නැහැ. ඒකයි අපි එදා රාත්‍රීයේදී ජනාධිපතිතුමාගේ ප්‍රධානත්වයෙන් මුණ ගැහුණේ. නීතියෙන් කළ යුතු වැඩ කටයුතු කරලා තිබෙනවා.
නීතිය ක්‍රියාත්මක කරනවා. ආයෙත් කාටවත් ඒවාට ඉඩ දෙන්නේ නැහැ. මේ ඇති කරන ජාතික සමඟියක් ඇති වෙන්නේ අවුරුදු 30කට, 35කට පසුවයි. රට බෙදිලා, යුද්ධ කරලා ඔක්කොම අවසන් වුණායින් පසුවයි. එහෙම නම් මම මේ සභාවට කියනවා, අපිත් ඒ යුතුකම ඉෂ්ට කරනවාය කියන එක. ඊටපසුව අපි මාසයෙන් මාසය වෙනම විවාද පවත්වමු. එතකොට අපට පුළුවන් වෙයි, කවුද මේවා කරන්නේ කියා හෙළි කරන්න.
මල් පොහොට්ටුව ගැන එස්.බී.ගෙන් හෙළිදරව්වක්.
අලුත් පක්ෂයක් පිහිටුවීමෙන් සිදුවන්නේ ඒ පක්ෂයත්, ඊට බැ‍ඳෙන අයත් විනාශවීම මිස වෙනත් කිසිවක් නොවන බවත් හිටපු ජනාධිපති මහින්ද රාජපක්ෂ මහතා එම පක්ෂයේ සාමාජිකත්වය ලබා නොගන්නේ ඒ මහතා හොඳින් ඒ බව දන්නා නිසා බවත් සමාජ සවිබල ගැන්වීම් හා සුබසාධන ඇමැති එස්. බී. දිසානායක මහතා පැවැසීය.
ශ්‍රී ලංකා නිදහස් පක්ෂයේ කවුරු ‍හෝ එම පක්ෂයේ සාමාජිකත්වය ලබා ගන්නේ නම් පක්ෂ ව්‍යවස්ථාවට අනුව ඔහුගේ සාමාජිකත්වය අහෝසිවන බව කියා සිටී.
මේ බව කිසිදු මන්ත්‍රීවරයෙකු නොදන්නවා නොවේ. ඒ නිසා කිසිම පාර්ලිමේන්තු මන්ත්‍රීවරයකු නව පක්ෂය හා එක් නොවනු ඇතැයිද දිසානායක මහතා කීය.
බත්තරමුල්ල සෙත්සිරිපාය දෙවැනි පියවර ගොඩනැඟිල්ලේ පිහිටි සමාජ සවිබලගැන්වීම් හා සුබසාධන අමාත්‍යාංශ ශ්‍රවණාගාරයේ ඊයේ (20) දහවල් පැවැති විශේෂ මාධ්‍ය හමුවට සහභාගි වෙමින් එස්. බී. දිසානායක මහතා එසේ කීය.
අපි රජය 2017 අයවැය රටට ඉදිරිපත් කළා. ජනාධිපති මෛත්‍රීපාල සිරිසේන මහතාත්, අගමැති රනිල් වික්‍රමසිංහ මහතාත් රටේ ආර්ථික, සාමාජයික දියුණුව සැලසීමට විශේෂ උනන්දුවකින්, දැක්මකින් යුතුවයි කටයුතු කරන්නේ.
අපි අද වනවිට එක්සත් ජාතික පක්ෂයයි ශ්‍රී ලංකා නිදහස් පක්ෂයයි දෙකම එකට අත්වැල් බැඳගෙන ජාතික රාජ්‍යයක් ගෙනියන්නේ. ගිය අවුරුද්දේ වාගේම ලබන අවුරුද්ද සඳහා වූ අයවැයත් ඉදිරිපත් කළා. මේ අයවැය සකස් කිරීමට පෙර අපේ පක්ෂයේ අදහස් හා යෝජනා අපි මුදල් ඇමැති රවී කරුණානායක මහතා සමඟත් මුදල් අමාත්‍යංශයේ ලේකම්තුමා, මහා භාණ්ඩාගාරයේ නිලධාරීන් සමඟත් සාකච්ඡා කළා. අපි මේ දෙපිරිස අතර සාකච්ඡාවට 10ක් 12ක් පැවැත්තුවා.
අපේ පක්ෂයේ ආර්ථික දැක්ම, එක්සත් ජාතික පක්ෂයේ ආර්ථික දැක්ම අතර පරස්පරතා, මත ගැටුම්, නොපිළිගැනීම් තිබෙනවා. නමුත් ඒ අතරේ අපට අප දෙපිරිසට එකඟවෙන්න පුළුවන් තැන් හා සමීපව කටයුතු කරන්න පුළුවන් යෝජනා අපි සාකච්ඡා කළා. ඒ අනුව මෙවර අයවැයට ශ්‍රී ලංකා නිදහස් පක්ෂයේ යෝජනා ඉදිරිපත් කළා. සාකච්ඡා කළා.ඒවා අයවැයට ඇතුළත් වුණා.
අප අතර තිබූ මතවාදී පොඩි පොඩි ප්‍රශ්න ගැටලු සාකච්ඡාවෙන් විසඳා ගත්තා.
රටක් කරවන ආණ්ඩුවේ ප්‍රධාන පක්ෂයේ දැක්ම තමයි අයවැයෙන් ඉදිරිපත් වෙන්නේ. විශේෂයෙන් ලබන වසරේ රජයේ ආදායම්, වියදම් ලේඛනයයි, රටේ සංවර්ධන ක්‍රියාදාමයයි, ඉන් එළිදැක්වූයේ. අපේ රටේ 1948න් පස්සේ විවිධ ආණ්ඩු බිහි වුණා. ඒ සෑම ආණ්ඩුවක්ම තනිවම බලයක් ගොඩනඟා ගන්න බැරිවූ අවස්ථාවල වෙනත් පක්ෂ, කණ්ඩායම් සාමාජිකයෝ එක් කරගෙන තමයි ආණ්ඩු හැදුවේ.
1948 එසේම වුණා. 52 ආණ්ඩුවත් එසේමයි. 56, 60, 65, 70, 1977 ආණ්ඩු වාගේම 1994 ‍ පොදු ජ න එක්සත් පෙරමුණේ අපි ආණ්ඩුවක් බිහි කළේත් කණ්ඩායම් එකතු කරගෙනයි. මේවාගේ ආණ්ඩු හදන කොට ප්‍රධාන පක්ෂයේ දැක්ම තමයි වැඩි වශයෙන් ඉස්මතුවන්නේ. වසර 2005ත් ඒ දේමයි වුණේ. එදා එක්සත් ජනතා නිදහස් සන්ධානයේ දැක්මයි ප්‍රධාන වුණේ.
නමුත්! පසුගිය ආණ්ඩුවාගේ නොවෙයි 2015 ජනවාරි 08 ජනාධිපතිවරණයෙන් පස්සේ බිහි වූ ආණ්ඩුව. එදා ජනාධිපතිධුරයට පත් වූ මෛත්‍රීපාල සිරිසේන මහතා අගමැතිධුරයට රනිල් වික්‍රමසිංහ මහතා පත් කළා. සම්මුතිවාදී රජයක් ලෙස දින 100 වැඩසටහන ක්‍රියාත්මක කළා.
ඊට පස්සේ පාර්ලිමේන්තු මහා මැතිවරණයකට ගියා. ඒදා ඡන්දයේදී අපේ රටේ ප්‍රධාන දේශපාලන පක්ෂ දෙකටම පාර්ලිමේන්තුවේ බහුතර මන්ත්‍රීධුර සංඛ්‍යාවක් ලබා ගන්න පුළුවන්කමක් ලැබුණේ නෑ. ශ්‍රී ලංකා නිදහස් පක්ෂයට ලැබුණේ 82යි. යූ.එන්. පියට 82යි. අපි එක්සත් ජනතා නිදහස් සන්ධානයට මන්ත්‍රිධුර 96යි. එක්සත් ජාතික පෙරමුණට මන්ත්‍රීධුර 106යි. කාටවත් පාර්ලිමේන්තුවේ මන්ත්‍රිධුර 113ක් ගන්න බැරිවුණා. මේ අවස්ථාවේ ජනාධිපතිතුමාත්, අගමැතිතුමාත් වැඩි පිරිසක් සිටින පක්ෂය සමඟ පාර්ලිමේන්තු මන්ත්‍රීධුර 10ක්, 12ක් බිලි බාගෙන ආණ්ඩුවක් හදන්න ගියේ නැහැ. කාටවත් බහුතර බලයක් නැති අවස්ථාවේ ඔවුන් දෙදෙනා කළේ දෙපාර්ශ්වයම එකට එකතුකරලා මුළු ලෝකයටම ආදර්ශයක් දෙන්න පුළුවන් ආණ්ඩුවක් හැදීමයි.
එහෙම කරපු එකෙන් අපිට ජාත්‍යන්තරයෙන් එල්ල වෙලා තිබූ බොහෝ බාධා, ප්‍රශ්න,ගැටලුවලට විසඳුම් ලබාදීමට හැකි වුණා. ඒ වනකොට අපි සමඟ ඉන්දියාව ටිකක් අමනාපයෙන් හිටියේ. ඇමෙරිකාව තරහයි. එක්සත් ජාතීන්ගේ සංවිධානය අපිට විරුද්ධව හිටියේ. මේ සියලු විදේශ බලවේග නැවත අපට දිනා ගැනීමට ජනාධිපතිතුමා - අගමැතිතුමා එකට එක්වී ආණ්ඩුවක් පිහිටුවා ගැනීමෙන් පහසුවුණා.
ඒදා ජනාධිපතිධුරයට පත්වූ වහාම විධායක ජනාධිපතිධුරයේ තිබෙන ඇතැම් බලතල ඉවත් කිරීමට ජනාධිපති මෛත්‍රීපාල සිරිසේන මහතා ක්‍රියා කළා. 19 වැනි ආණ්ඩුක්‍රම ව්‍යවස්ථා සංශෝධනය ගෙන ආවා. ඒ අනුව විධායක ජනාධිපති ධුරයේ තිබෙන බලතල බොහෝමයක් රාජ්‍ය සේවා කොමිෂන් පිහිටුවා ඒවාට ලබා දුන්නා. තව කොටසක් පාර්ලිමේන්තුවට පැවැරුවා. තවත් කොටසක් අගමැතිවරයාට බෙදා හැරියා.
ඒ අනුව නව ආණ්ඩුක්‍රම ව්‍යවස්ථාවක් සකස් කිරීමේ, ජාතීන් අතර සමඟිය සහෝදරත්වය ඇති කිරීමේ හොඳ ආර්ථික අභියෝග ජයගැනීමේ කටයුතු දියත් කිරීමට පියවර ගත්තා.
අපි ඒ නව ආණ්ඩුවත් බිහි කොට නව අයවැයක් ඉදිරිපත් කළා. ඒ අයවැය තුළ පොදු ඉලක්කයක් තිබුණා. රටේ අයවැය හිඟය අඩුකිරීම, අයවැය පරතරය අඩුකිරීම, උද්ධමනය, විරැකියාව අඩුකිරීමට පියවර ගත්තා. ඒවාගේම අනිත් පැත්තෙන් රටේ රාජ්‍ය ආදායම් ඉහළට ගෙන ඒමට රජයේ ආර්ථික දැක්මට අනුව වාර්ෂිකව ආර්ථික වර්ධනය අඛණ්ඩව වැඩිකිරීමට පියවර ගත්තා.
දළ දේශීය නිෂ්පාදිතයේ ප්‍රතිශතයක් ලෙසත්, ආර්ථික වර්ධන වේගයේ ශීඝ්‍ර, අඛණ්ඩ වර්ධනයක් ලෙසත් රට නව මාවතකට යොමු කරන්නට පියවර ගත්තා. මෙවර අයවැයෙන් අපි ඊට දිරිදෙන ලෙස කෘෂිකර්මාන්තය, පශු සම්පත්, ධීවර, දේශීය කර්මාන්ත, නව තාක්ෂණික අංශ, වෙළඳාම, සංචාරක ව්‍යාපාර පෙළ ගැස්වීමට යෝජනා ගෙන ආවා.
රටේ මහා පරිමාණ ව්‍යාපාරිකයින්ට, මධ්‍යම පරිමාණ, සුළු පරිමාණ හා ක්ෂුද්‍ර මුල්‍ය අංශවලට අයවැයෙන් ඉදිරියට ඒමට නව ඉඩ ප්‍රස්ථා ලබාදී තිබෙනවා. මේ යෝජනා කඩිනමින් ක්‍රියාත්මක කිරීමට අපට විශාල ශක්තියක් ලැබුණා. ඒ ජාත්‍යන්තර මුල්‍ය අරමුදලේ ණය පහසුකමේ පළමු වාරිකය රටට ලැබීමයි. අයි.එම්. එෆ්. එක අපට දිගුකාලීනව ආපසු ගෙවන්න ඉතාම අඩු පොලියට තමයි ණය ලබා දෙන්නේ. දශම එකට, එකයි දශම පහට වැනි අඩු පොලී අනුපාත යටතේයි මේ ණය ලැබෙන්නේ.
මේනිසා අයවැයෙන් ඉදිරිපත් කර තිබෙන රටේ සෑම පුරවැසියෙකුටම අවස්ථා හිමිවන, සෑම ප්‍රදේශයක්ම එක සේ දියුණු කිරීමට යෝජිත 2017 අයවැයට අපි ශ්‍රී ලංකා නිදහස් පක්ෂයේ පිරිස ඡන්දය ලබා දුන්නා.
අයවැය දෙවැනිවර කියවීමේ ඡන්ද විමසීමෙන් තුනෙන් දෙකක බලයකින් එය සම්මත වුණා. ඉතාම පැහැදිලියි මේ අයවැයෙන් රටේ නව ආර්ථික දැක්ම සහිත රට, ජනතාව නංවන යෝජනා ක්‍රියාත්මක කිරීමට පියවර ගන්නා බව.
ශ්‍රී ලංකා නිදහස් පක්ෂය දෙකඩ කොට හදන කිසිම පක්ෂයකට පැවැත්මක් හෝ සාර්ථක දේශපාලන ගමනක් හෝ යා නොහැකියි. මම මේක කියන්නේ නිකම්ම නොවෙයි. අපේ පක්ෂයේ දේශපාලන ඉතිහාසය විමසා බැලීමෙන් පස්සේයි. මම ඒ බව කෙටියෙන් පැහැදිලි කරන්නම්.
අපේ පක්ෂයේ නායිකාව අපි 1977 දී මහ මැතිවරණයෙන් පරාජයට පත්වුණා. එදා ජේ. ආර්. ජයවර්ධන ජනාධිපතිතුමා සිරිමාවෝ ආර්.ඩී. බණ්ඩාරනායක මැතිනියගේ ප්‍රජා අයිතිය තහනම් කිරීමට පියවර ගත්තා. මැතිනිය ඇතුළු පිරිස ඒ වෙනුවෙන් උසාවියට ගියා. උසාවියෙන් මැතිනියට වාසිදායක තීරණ ලැබුණා. නමුත්! එදා හයෙන් පහක බලය ලැබූ. ජේ. ආර්. ජනාධිපතිතුමා නීතියේ ඒ තීරණ පවා වෙනස් කිරීමට තර්ක, විතර්ක ඉදිරිපත් කළා. ඊට පස්සේ කොහොම හරි මැතිනියගේ ප්‍රජා අයිතිය නැති කළා.
මේ අන්දමට මැතිනියගේ දේශපාලන ගමන නතර කිරීමට ජේ.ආර්. ජනාධිපතිතුමා කටයුතු කළා. නමුත් ? එතුමිය දේශපාලනයේ නිරත වුණා. මැතිවරණ ගණනාවක් පරාජයට පත් වුණා. ඒ අවස්ථාවේ ශ්‍රී ලංකා නිදහස් පක්ෂයේ මැතිනියට හිතවත්ව සිටි පිරිස පක්ෂයේ නියෝජ්‍ය නායකයා මෛත්‍රීපාල සේනානායක, හිටපු කථානායක ස්ටැන්ලි තිලකරත්න, එස්.කේ.කේ. සූරියආරච්චි, අනුර බණ්ඩාරනායක, මහින්ද රාජපක්ෂ, බැසිල් රාජපක්ෂ යන මහත්වරු මැතිනියගෙන් ඉල්ලීමක් කළා. ඔබතුමිය ටිකක් පක්ෂයේ නායකත්වයෙන් ඉවත්වෙන්න කියලා. මැතිනිය ඊට එකඟ වුණේ නැහැ. ඒ නිසා මෛත්‍රී - අනුර කල්ලිය පක්ෂය කඩාගෙන ගියා. මොකද? වුණේ! පක්ෂය විනාශ වුණා. එක්සත් ජාතික පක්ෂය දිනුවා.
ඒවාගේම නැවත වතාවක් මේ අය අපේ පක්ෂයට එකතු වුණා. එහෙම එකතු වෙන අය පක්ෂයට ගන්න පෞද්ගලිකව සම්මුඛ පරීක්ෂණයකට මුහුණ දෙන්න වුණා. ඒදා මම මැතිනියගේ පෞද්ගලික සහකාර ලෙස කටයුතු කළේ. එදා පක්ෂයෙන් ගිය අය පක්ෂයට ආපසු ගන්න සම්මුඛ පරීක්ෂණ කෙළේ ටී.බී. ඉලංගරත්න, ඉන්ද්‍රපාල අබේවික්‍රම වාගේ අයයි. මම දැක්කා ඒ ඉන්ටවිව්වලදී පක්ෂය කඩාගෙන ගිය ඇය නැවත ආවේ අඬාගෙන. කනගාටුවෙන්, දුකෙන් ඒ අය හිටියේ. ප්‍රධාන පක්ෂයේ ඉන්නකම් හොඳයි. ඉන් ඉවත් වී වෙනම පක්ෂයක් හදාගෙන ගියවිට අනාථ වෙනවා. යන එන මං නැති වෙනවා. ඒකයි තත්ත්වය.
මැතිනියගේ නායකත්වය අයින් කරන්න කියා පස්සේ කාලෙක ටී.බී. ඉලංගරත්න, රත්නසිරි වික්‍රමනායක, විජය කුමාරතුංග, චන්ද්‍රිකා බණ්ඩාරනායක ඇතුළු පිරිසක් ක්‍රියා කළා. ඉල්ලීමක් කළා. නමුත් ! මැතිනිය එයින් ඉවත් වීමට කැමැති වුණේ නැහැ. ඒ නිසා ඔවුන් පක්ෂය කඩාගෙන ශ්‍රී ලංකා මහජන පක්ෂය බිහි කළා. නමුත් ! මොකද? වුණේ. ඒ පක්ෂය වැඩිකල් දිව්වේ නැහැ.ඉන් පස්සේ නැවැත වතාවක් චන්ද්‍රිකා බණ්ඩාරනායක මහත්මිය ඇතුළු පිරිස පක්ෂයට ආවා. අනූ හතරේ අපි ආණ්ඩුවක් හදන්න තරම් ශක්තිමත් වුණා.
ඔය වාගේම හැල හැප්පීම් එක්සත් ජාතික පක්ෂයේත් සිදු වී තිබෙනවා. ඒදා ඇතුළත්මුදලි - ගාමිණී දිසානායක, ජී.එම්. ප්‍රේමචන්ද්‍ර වාගේ දැවැන්තයෝ පක්ෂය කඩාගෙන ගියා. පක්ෂයේ පළුවක් නාය ගියා. ඔවුන් අතුරින් ගාමිණී දිසානායක මහතා නැවත පක්ෂයට ආවා. එතුමාට මන්ත්‍රී ධුරයක් ලබා දෙන්න එදා ජාතික ලැයිස්තුවේ සිටි කිසිවෙක් ඉවත් වුණේ නැහැ. ඇතුලේ ඉන්න කොට එහෙමයි. එළියට ගියහාම එහෙමයි. මේ දේ කවුරුත් තේරුම් ගන්න ඕනෑ.
මැතිවරණයේ පක්ෂ නායකත්වය අයින් කරන්න සටන් කළ අය අතර පක්ෂයේ මධ්‍යම කාරක සභාවේ බහුතරයක් හිටියා. නමුත්! මැතිනිය ඉවත් කිරීමට ඒ අයට හැකියාවක් ලැබුණේ නැහැ. මැතිනිය මුළු රටේම අපේ පක්ෂයේ ගම් මට්ටමේ ශාඛාවේ සභාපතිවරයා ලේකම්වරයා හොරගොල්ලට කැදෙව්වා. කැඳවලා ටකරන් මඩුවක රැස්වීම තිබ්බා. එහිදී ඒදා මධ්‍යම කාරක සභාවේ බහුතරය ඉවත් කරලා, අලුත් පිරිසක් පත් කර ගත්තා. ඒ දවස්වල ඊට කිව්වේ ‘ටකරන් මඩුවේ’ රැස්වීම කියලායි. එලෙසයි අපේ පක්ෂයේ නායකත්වය තීන්දු තීරණ අරගෙන පක්ෂය ඉදිරියට අරගෙන ආවේ.
අදත් පිරිසක් අලුත් පක්ෂයක් පිහිටුවා එක්සත් ජාතික පක්ෂයට වාසි අත්වන වැඩපිළිවෙළක් ක්‍රියාවට නංවා තිබෙනවා. මේ පක්ෂයේ අයටත් වෙන්නේ වැඩි කාලයක් නොගොස් අනාථ වෙන්නයි. මේවාගේ පක්ෂ හදපු අයට වුණේ ඒ දේමයි. අපේ පක්ෂයේ අයෙකු වෙනත් පක්ෂයක සාමාජිකත්වය ගත් දිනම අපේ සාමාජිකත්වය අහෝසි වෙනවා.
හිටපු ජනාධිපති මහින්ද රාජපක්ෂ මහතා මේ බව හොඳින් ම දන්නවා. ඒ නිසා තමයි එතුමා පක්ෂයේ සාමාජිකත්වය ලබා ගන්නේ නැත්තේ. ශ්‍රී ලංකා නිදහස් පක්ෂයේ ව්‍යවස්ථාව අනුව ඕනෑම කෙනෙකුගේ පක්ෂ සාමාජිකත්වය නැති වෙනවා. ඒ අනුව පාර්ලිමේන්තු මන්ත්‍රීවරුන් කවුරු හෝ අලුත් පක්ෂයේ සාමාජිකත්වය ලබාගත්තොත් මන්ත්‍රීධුරය පවා නැති වෙනවා.
ඒ නිසා නව පක්ෂයට පාර්ලිමේන්තුවේ කවුරුත් යන්නේ නැහැ. නමුත්! ආණ්ඩුව පැත්තට නම් පිරිසක් එන්න ඉඩ තියෙනවා.
අපේ පක්ෂයේ හිටපු මහලේකම්තුමා වශයෙන් මෛත්‍රීපාල සිරිසේන මහතා කටයුතු කළා. එතුමා අද (21) වාගේ දවසක තමයි පොදු අපේක්ෂකයා ලෙස ඡන්දය ඉල්ලන්න පක්ෂයෙන් ඉවත්වී ගොස් මුලින්ම ප්‍රකාශ කෙළේ. එතුමා එදා අභියෝගාත්මක තීන්දුවක් අරගෙන කටයුතු කළා.
අපි එදා ඡන්දයේදී උදව් කළේ මහින්ද රාජපක්ෂ මැතිතුමාටයි. අපි පුදුම වුණා මෛත්‍රීපාල සිරිසේන මහතා ගත් තීන්දුව ගැන. නමුත්! එදා ගොඩනැ‍ඟෙමින් තිබූ දේශපාලන පීඩනය ගැන අප අතරේත් වෙන වෙනම සාකච්ඡා තිබුණා. ජනක බණ්ඩාර තෙන්නකෝන්, රෙජිනෝල්ඩ් කුරේ යන මහත්වරු කථා කළා. නමුත් මෛත්‍රීපාල සිරිසේන මහතා ඊට ඇතුළත් වුණායි කියා සිතාගන්න බැරිවුණා. එදා රටට හොඳ දෙයක් වුණේ.
අපේ රට පුණ්‍යවන්ත භූමියක්, වාසනාවන්ත රටක්. මේ වාගේ දේවල් සිදුවෙනවා. එදා 2005දී අපේ රටේ ජනාධිපති ධුරයට මහින්ද රාජපක්ෂ මහත්තයා පත්වුණේ රටේ වාසනාවට. එදා එතුමාගේ ජයග්‍රහණයට අපේ පක්ෂයේ නායකත්වයේ ආශිර්වාදය ලැබී තිබුණේ නැහැ. එතුමා දිනුවේ ප්‍රභාකරන් අත දාපු එකෙන්. ප්‍රභාකරන් උතුරේ ජනතාවට කිව්වා ඡන්දය දෙන්න එපා කියලා. ඉන් සිදු‍වුණේ මහින්ද රාජපක්ෂ මහතා ඡන්ද ලක්ෂ 4න් 5න් පරාජයවීමට තිබූ ඉඩ නතරවීමයි.
ප්‍රභාකරන් බැලුවේ මහින්ද රාජපක්ෂ ජනාධිපතිතුමා ලවා යුද්ධය කරවන්නයි. එසේම කරලා ඉන්දියාවේ, ලෝකයේ රටවලයි ආධාර ලබාගෙන හෙමිහිට කොසෝව වාගේ අපේ රට කඩලා ඊළම ගන්නයි. ඒක වැරදුණා. ප්‍රභාකරන් ඡන්දය දාන්න එපා කියලා කිව්ව එකට එදා ඒ දේ ගැන සමහරු වෙන වෙන කතාත් කිව්වා. තිස් වසරක යුද්ධය නිමාකරන්න මහින්ද රාජපක්ෂ ජනාධිපතිතුමාට, ආරක්ෂක හමුදාවලට හැකිවුණා. රට නිදහස් වුණා.
නමුත්! ඊට පස්සේ රටේ සිදුවූ දේ ගැන ප්‍රශ්න ඇතිවුණා. යුද්ධයෙන් පස්සේ ජාතීන් අතර සමගිය, සංවර්ධනය එකමුතුව ඇති කරන්න ගෙන ගිය වැඩපිළිවෙළ, ආර්ථික වැඩපිළිවෙළ ප්‍රශ්නකාරී වුණා.
ඒ අනුවයි රටේ පොදු අපේක්ෂක කථාව මතුවුණේ. එදා එළියට ආවේ අපේ පක්ෂයේ හිටපු මහ ලේකම්තුමායි. එතුමා අද රටේ ජනාධිපති, ඒවාගේම අපේ පක්ෂයේ සභාපති. එතුමාට ඒ සභාපතිකම භාරදුන්නේ හිටපු ජනාධිපති මහින්ද රාජපක්ෂ මහතායි. එදා සිට අප පක්ෂය, පක්ෂයේ තීරණවලට අනුව සේවය කරනවා.
අපේ තීන්දුව ගමේ ජනතාවට තේරුම් ගන්න බැරිවී තිබෙනවා. අපේ පක්ෂයේ ගමේ ඉන්න අය සිතන්නේ මහින්ද රාජපක්ෂ මැතිතුමාට තිබෙන ආකර්ෂණය නිසා අපට ආණ්ඩුවක් හදන්න පුළුවන් කියලා. නමුත්! එය ප්‍රමාණවත් වන්නේ නැහැ.
අපිට අපෙන් ගිලිහුණු කවදාකවත් අලියාට ඡන්දය ලබා නොදෙන හංසයාට ඡන්දය දුන් පක්ෂ 12ක් දිනා ගන්න ඕන. දෙමළ, මුස්ලිම්, තකෝලික ඡන්ද දිනා ගන්න ඕනෑ‍.
ඒ අනුව අප ශ්‍රී ලංකා නිදහස් පක්ෂය රැකගෙන ඉදිරියට යන්න අවශ්‍යයි. ඒ හැර වෙනත් වෙනත් පක්ෂ හැදීමෙන් රටටත් ජනතාවටත් පලක් වෙන්නේ නැහැ. ඒ බව ඉතිහාසය කියාදෙන පාඩමක් බව කියන්න ඕන. 
'දෙවනපෑතිස්ගම' ජනතා අයිතියට.
අද විපක්ෂයේ සිටින හිටපු ජනාධිපතිතුමා ප්‍රමුඛ කණ්ඩායම පන්සලක් පන්සලක් ගානේ ගිහිල්ලා හැම තැනම හඩා වැලපෙනවා, කිඹුල් කදුලු හෙලනවා මේ රටේ අහිංසක ජනතාවට බදු ගහනවා කියලා.මේ බදු ගහපු සල්ලි වලින් තමයි මේ රජය උදාගම්මාන හදන්නේ.පසුගිය ජනාධිපතිවරණයේදී බැරි වෙලාවත් මහින්ද රාජපක්ෂ හිටපු ජනාධිපතිතුමා තුන්වැනි වතාවටත් ජයග්‍රහණයක් කළා නම්, මැතිවරණය දිනලා මාස තුන හතරක් ඇතුළත මේ රටේ මහා ආර්ථික සමාජීය ඛේදවාඡකයක් සිදු වෙනවා යැයි නිවාස හා ඉදිකිරීම් අමාත්‍යය සජිත් ප්‍රේමදාස මහතා පැවසීය.
 අමාත්‍යවරයා මේ බව ප්‍රකාශ කර සිටියේ ඊයේ (16) අනුරාධපුර තලාව, මොරගොඩ ඉදිවූ දෙවනපෑතිස්ගම ආදර්ශ නිවාස ගම්මානය විවෘත කිරීමේ අවස්ථාවට සහභාගී වෙමින්ය.වැඩ නිම කළ නිවාස 26 ක නිවාස ගම්මානයක් මෙලෙස ජනතා අයිතිට පත්කෙරුණු අතර ඊට සමගාමීව අඩු ආදායම් ලාභීන් සදහා චෙක්පත් ප්‍රදානය හා සිමෙන්ති ආධාර ප්‍රදානය කිරීම අමාත්‍යයවරයා අතින් සිදුකෙරිණි.
 හිදි කථාකල අමාත්‍යවරයා හිටපු නිවාස ඇමති විමල් වීරවංශ ඇමතිතුමාව ඇත්ත වශයෙන්ම අපි අමතක කරන්න හොදනෑ , හිටපු ජනාධිපතිතුමා වෙනුවෙන් පුදුම කාර්යභාරයක් ඉටු කරන පුද්ගලයෙක්, නිවාස ඇමති කාළෙත් ඒක කළා, අද දවසෙත් ඒක කරනවා, හැබැයි මට නම් හිතා ගන්න බෑ විමල් වීරවංශ ඇමතිතුමා මොකද මෙච්චර හිටපු ජනාධිපතිතුමා වෙනුවෙන් කුළියට කහින්නේ කියලා.
2010 වර්ෂයේ ඉදලා 2014 වර්ෂය වෙනකම් විමල් වීරවශ අමාත්‍යයතුමන්ගේ අමාත්‍යංශයට හිටපු ජනාධිපතිතුමා වෙන්කලේ රුපියල් මිලියන 5579 යි, අවුරුදු 05 ට ම වෙන් කලේ එපමණයි.අපේ යහපාලන රජයෙන් ජනාධිපතිතුමා අග්‍රඅමාත්‍යයතුමා මුදල් ඇමතිතුමා 2016 වසරට පමණක් මේ සජිත් ප්‍රේමදාසට ගෙවල් හදන්න මිලියන 5800 ක් වෙන් කරලා තියෙනවා.බලන්න මහින්ද රාජපක්ෂ මැතිතුමා කොච්චර ආදරය කරනවාද විමල් වීරවංශ ඇමතිතුමාට කියලා.අපිට අවුරුදු 05 ක මුදල් එක අවුරුද්දකට වෙන් කරලා තියෙනවා. මේවා රටේ සල්ලි , රාජ්‍යය ආදායම, මේ රාජ්‍යය ආදායම ලබා ගන්නේ බදු ගහලා. 
 සෘජු බදු, වක්‍ර බදු මගින් රජයට ආදායම ලැබෙනවා.බදු ගහලා රජය ආදායම ගන්නවා ආදායම ලබා ගත්තට පස්සේ ඒ සල්ලි සංවර්ධනයට යොදවනවා.බදු ගැහුවා කියලා ඒ සල්ලි අපි ගසා කන්නේ නෑ,අපේ යහපාලන රජය මේ ගහන බදු මුදල් මොනම හේතුවකටවත් පාලකයොන්ගේ සුභ සාධනයට අධිපෝෂණයට උපයෝගී කරගන්නේ නෑ.අපේ ජනාධිපතිතුමා අපේ අගමැතිතුමා පිටරට යන කොට ඒ අහස් යාත්‍රාව තුළ පසුගිය කාළයේ අරගෙන ගියා වගේ තමන්ගේ  සුහචකීකරු ගෝලයේ තුන් හාරසීයක් අරගෙන යන්නේ නෑ.උපරිම යන්නේ විස්සයි තිහයයි, ගසා කෑම, හොරා කෑම පගා ගැහිල්ල - කොමිස් ගැහිල්ල සියයට පංගුව නෑ.
 මම භය නැතිව කියනවා මේ රටේ ගෙවල් හදන්න බෑ බදු සල්ලි නැතිව, රජයකට සංවර්ධනයක් කරන්නට නම් බදු ආදායම අවශ්‍යයි.ළගම පාසල හොදම පාසල කියලා අපි පාසල් පද්ධතිය දියුණු කරනවා.මේ සියල්ල කරන්නේ බදු ගෙවන්නන්ගෙන් ලබන ආදායමෙන්.ඒකේ වරදක් මම දකින්නේ නෑ, බදු ගහන්න සිද්ධ වෙනවා ජනතාව බලාපොරොත්තු වෙන සංවර්ධන ක්‍රියාත්මක කරන්නටත්, පහුගිය රජය ගත්ත මහා ගිනි කන්දක් වගේ තිබෙන ඒ ණය කන්දේ ගිනි පොලී වාරිකය ගෙවන්න. 
 ප්‍රාග්ධන මුදල ගෙවන්නටත්, ආණ්ඩු මාරු වුණා කියලා ගත්ත ණය නොගෙවා ඉන්න බෑ, රාජ්‍යය ත්‍රාන්තික ගිවිසුම් තියෙන්නේ. පහුගිය කාළයේ ගිණි පොලියට සල්ලි ගත්තා, අසාර්ථක ව්‍යාපෘති ක්‍රියාත්මක කරා,ඵලදායි නොවන ව්‍යාපෘති, රැකියා බිහි නොවන ව්‍යාපෘති, රටට සෙතක් නැති ව්‍යාපෘති.අද හම්බන්තොට වරාය නඩත්තු වෙන්නේ කොළඹ වරායේ ලාභයෙන් අද මත්තල ගුවන්තොටුපළ නඩත්තු වෙන්නේ බණ්ඩාරනායක ගුවන්තොටුපලේ ලාභයෙන් ශ්‍රී ලංකන් එයාර් ලයින්ස් එක අද බංකලොත් වෙලා රාජ්‍යය ආයතන පද්ධතියම කඩා වැටිලා.
 ජනතාවගේ කර පිට ණය බර පටවලා.එදා යුධ ජයග්‍රහණයේ නාමයෙන් ඒ අය උත්සහ කළේ හැමදාමත් යුධ ජයග්‍රහණය, යුධ ජයග්‍රහණය කියමින්, හැමදාම රණවිරුවා රණවිරු සුභසාධනය, දේශප්‍රේමිත්වය කියකියා මන්ත්‍රය වගේ ජප කර කර චිරාත් කාළයක් රජ පුටුවේ ඉදගෙන ඉන්නයි.බැරි වෙලාවත් හිටපු ජනාධිපතිතුමා තුන්වැනි වතාවටත් ජයග්‍රහණයක් කළා නම් දිනලා මාස තුන හතරක් ඇතුළත මේ රටේ මහා ආර්ථික, සමාජීය ඛේදවාඡකයක් සිදු වෙනවා.ජාත්‍යන්තර වශයෙන් අපේ රට මර උගුලක පැටලෙනවා. රට පටලැවී තිබූ මර උගුලෙන් බේරා ගත්තේ ජනාධිපතිතුමත් අග්‍රඅමාත්‍යයතුමත්, අපේ යහපාලන රජයත් කියන එක අමතක කරන්න එපා.
 අපේ විරුද්ධවාදීන් කියනවා, මේ අයවැය කොලේ වහලා ජනතාව රවට්ටලා, ජනතාවගේ මනස විකෘති කරලා  ගහපු ගේම් එකක් කියලා.අපේ රටේ පාසල් සිසු දරුවන්ට ටැබ් දෙමින් නව තාක්ෂණ යුගයක් කරා අපේ දරු පරපුර ගෙන යන එක කොලේ වහලා ගහන ගේම් එකක්ද? ලක්ෂ ගණනකට ගෙවල් හදන එක, මාර්ග පද්ධතිය සකස් කරන එක කොලේ වහලා ගහන ගේම් එකක්ද? ගම් නියම් ගම් පුරා තිබෙන වැව් පද්ධතිය ප්‍රතිසංස්කරණය කරලා කෙත්වතු සරුසාර කරන එක කොලේ වහලා ගහන ගේම් එකක්ද, කොලේ වහලා ගහන ගේම් යහපාලනය තුළ ක්‍රියාත්මක වෙන්නෙනෑ. 
 යහපාලනයේ නායකයොන්ට එවැනි පුරුද්දකුත් නෑ.අපි ගහන ගේම් ගහන්නේ එළිපිට, අපි කරන දේවල් කරන්නේ එළිපිට.අපි ජනාධිපතිවරණයේදී හොද ප්‍රජාත්‍රන්තවාදී ගේම් එකක් ගැහුවා, කවදාවත් පරද්දන්න බැහැයි කිව්ව ජනාධිපතිතුමාවත් පරාජය කළා.මහමැතිවරණයත් එහෙමයි එළිපිට ගේම් එක ගහලා අපි කප් එක ගත්තා.අපේ වසර පහක හයක කාළ වකවානුවෙන් පසුව අපිට මහජනතාව අතරට ගිහිල්ලා අපිට කොන්දක් තියෙන්නට ඕන ඔබලා ලබා දුන් ජනවරමට  මෙන්න අපේ සේවා වාර්ථාව කියලා අපේ වැඩ පෙන්වන්න.එහෙම පෙන්නලා අපි ලෑස්තියි ඊළග විභාගයට මුහුණ දෙන්න.
 අපි ලෑස්තියි පොදු ජනතාවගේ අධිකරණය ඉදිරියට ඇවිල්ලා ජනතාවගේ අධිකරණය ඉදිරියට ඇවිත් ඔබේ විභාගයට මුහුණ දෙන්න, අපිට ජනවරම ලැබුණේ අවුරුද්දෙන් දෙකෙන් ගෙදර යන්න නෙමෙයි, අපි නම් ලෑස්ති නෑ ජනවරමට පිටු පාන්න, අද පැති මාරු වෙන , වරදාන වරප්‍රසාද වලට එහාට මෙහාට යන පගාවට යටත් වුණ දේශපාලන සැලුන් දොර වැහුණා 2015 ජනවාරී 08 වැනිදා, ඒ සැලුන් දොර ක්‍රියාත්මක වුණේ ඇමතිකම් වලට, පගාවට මේ හැම දේටම තමයි තමන්ගේ පවුලේ සාමාජිකයින්වත්, ආත්ම ගරුත්වයත්, ජන්මයත් විකුණලා තමයි ඒ සැලුන් දොර ක්‍රියාත්මක වුණේ , එහෙම සැලුන් දොරවල් අපි ලග නෑ, අපි ඉන්නවා වසර 05 ක් 06ක් එතැනින් පසුව නැවතත් අපි ජනතාව ඉදිරියට ඇවිත් ජනතාවගේ මතයට සවන් දෙන්න ලෑස්තියි.
 මේ රටේ නිදහසින් පස්සේ දේශපාලන ඉතිහාසය තුළ කිසි දවසක මේ රටේ නොසිතූ, නොවිරූ ඓතිහාසික සංවර්ධනයක් පොදු ජනතාවගේ කකුල් දෙක ලගට අපි රැගෙන එනවා ඒකාන්තයි කියන පොරොන්දුව ලබා දෙනවා.
 හිටි හැටියේම කවුරුත් නොදැන, කැබිනට් මණ්ඩලයේ සාමාජිකයින්වත් නොදැන ජල බිල නැග්ගා, අපි කැබිනට් මණ්ඩලය රැස් වෙලා මේ ගැන සාකච්ජා කළා. ජනාධිපතිතුමා, අගමැතිතුමා කිව්වා මේ ජල බිල ඉහළ දැමීම අසාධාරණයි, මේක මිනිසුන්ට දරා ගන්න බෑ කියලා.ඒ ජල බිල වැඩි කිරීමේ යෝජනාව හකුලා ගත්තා. වෙනස් කළා, ඒ අපි ජනතාවගේ හද ගැස්ම හදුනන නිසා, අපි ජනතාවගේ සිතුම් පැතුම්, අභිලාශයන්, අපේක්ෂාවන්, උපේක්ෂාවන් හදුනන නිසා අපි ජනතාව වෙනුවෙන් පෙනී සිටිනවා.ජනපති පට්ටම්, අගමැති පට්ටම්, මැති ඇමති පට්ටම් ලැබුණා කියලා අපි ජනතාවගෙන් ඈත් වෙලා නෑ. 
 මේ රට සංවර්ධනය කළා කිව්වා, මේ රට ආසියාවේ ආශ්චර්ය කරනවා කිව්වා පසුගිය ආණ්ඩුව. මේ රටේ ඉන්නවා පවුල් ලක්ෂ 51 ක්, අපි මේ පවුල් පිළිබද සමීක්ෂණයක් කරා පවුල් ලක්ෂ 51 න් 25 36 000 කට නිවාස ප්‍රශ්න තියෙනවා.දළ වශයෙන් හරි අඩකට ටිකක් අඩුවෙන් 49% කට පමණ නිවාස ප්‍රශ්න. ආශ්චර්යක් වුණා නම්, සංවර්ධනයක් සිදු වුණා නම් ඓතිහාසික සේවයක් වුණා නම්, දෙවතාවක් මේ රටේ විධායක ජනාධිපතිවරයා  හැටියට පොදු ජනතාවට සේවය කළා නම් මේ රටේ ජනග්‍රහණයෙන් 49% කට කොහොමද නිවාස ප්‍රශ්න තියෙන්නේ.ඒකට හේතුව කොච්චර සංවර්ධනය ගැන ආශ්චර්ය ගැන කිව්වත්, ඒ සංවර්ධනය, ආශ්චර්ය සිදු වුණේ ඉහළ පැලැන්තියට පමණයි.මේ රටේ පොදු ජනතාවට ඒ ආශ්චර්ය, සංවර්ධනය බඩට දැනුනෙත් නෑ, ඇස්වලට පෙනුනෙත් නෑ, කන් වලට ඇහුනෙත් නෑ, හදවතට දැනුනෙත් නැහැයැයි අමාත්‍ය සජිත් ප්‍රේමදාස මහතා වැඩිදුරටත් පැවසීය.
 මෙම අවස්ථාවට ග්‍රාමීය ආර්ථික කටයුතු පිළිබද අමාත්‍යය පී.හැරිසන්, පාර්ලිමේන්තු මන්ත්‍රීවරුන් වන චන්දිම මහින්දසෝම, අබ්දුල් රහුමාන් ඉෂාක්, උතුරු මැද පළාත් සභාවේ විපක්ෂ නායක අනිල් රත්නායක යන මහත්වරුන් ඇතුළු දේශපාලන නායකයින්, නිවාස සංවර්ධන අධිකාරියේ අනුරාධපුර  කළමණාකාර ආර්.එම් පියතිස්ස  මහතා ඇතුළු රාජ්‍යය නිළධාරීන් හා නිවාස ලාභීන්, නිවාස ණය ලාභීන්, සිමෙන්ති ආධාර ලාභීන් විශාල පිරිසක් සහභාගී වූහ.
'අවම දඩය විනය ගරුක සමාජයක් වෙනුවෙන්'.
අවම දඩය රුපියල් 2500 කලේ රජයට ආදායම් ලබා ගැනීමට නොව විනය ගරුක සමාජයක් බවට පත් කිරීමට බව පාර්ලිමේන්තු මන්ත්‍රී එස්.එම්.මරික්කාර් පවසයි.
මන්ත්‍රීවරයා මෙම අදහස් දැක්වූයේ රුපියල් ලක්ෂ 30 ක වියදමෙන් සංවර්ධනය කරන ලද මෙගොඩ කොළොන්නාව මාර්ග විවෘත කිරීමේ උත්සවයකදීය.
"මේ ගෙවුන දවස් 400ඇතුළත රටේ ආර්ථිකය සම්බන්ධව පුළුල් දැක්මක් සහිතව අපේ රජය දියත් කළා. පසුගිය කාලේ අගමැතිතුමා විදේශ රටවල් සමග පැවැත් වූ සබදතා වල ප්‍රතිලාභ මේ රටට එමින් පවතිනවා. එහි එක් පියවරක් වශයෙන් ලබන වසරේ ජනවාරි මාසේ 8වෙනිදාට චීනය සමග ඩොලර් බිලියන 8ක හම්බන්තොට ආර්ථික කලාපය ආරම්භ කරනවා. ඒ වගේම පොඩි මිනිහට සහන දෙන අයවැයක් මේ වෙනකොට ඉදිරිපත් කරලා තියෙනවා. ඒ නිසා තමයි ඇති හැකි අයගෙන් අරගෙන නැතිබැරි අයට ලබා දෙන අයවැය වැඩපිළිවෙලක් දැකගන්න පුළුවන්. සෘජු විදේශ ආයෝජන ලංකාවට පැමිණෙන, අපනයනය මත පදනම් වූ ආර්ථිකයක් ගොඩ නැගෙන, මේ රටේ ප්‍රවාහන පද්ධතිය, කෘෂීකර්මාන්තය,වැවිලි ආර්ථිකය, අධ්‍යාපනය, සෞඛ්‍ය, ධීවර කර්මාන්තය ආදී සෑම කේෂත්‍රයක් ගැනම හිතපු අයවැයක් තමයි. බඩු මිලෙනුත් ජනතාවට වීශාල වාසියක් වුනා ඒකාබද්ධ විපක්ෂයට දැනේනේ නැති වුනාට කිරිපිටි, සීනී, පරිප්පු, කඩල, හාල් මැස්සෝ, ගෑස් ආදි මිල අඩු කරපුවා පොඩි මිනිහට දැනෙනවා.
ඒ වගේම අවම දඩය රුපියල් 2500 කලේ රජයට ආදායම් උපද්දවන්න නෙමෙයි මේක විනය ගරුක සමාජයක් බවට පත් කරන්න. අපිට පේනවා පාරේ බස් යන්නේ කොහොමද, ත්‍රීවීල් යන්නේ කොහොමද සහ අනෙකුත් පුද්ගලික වාහන යන්නේ කොහොමද කියලා. රටක දියුණුව කියන්නේ ආර්ථික දියුණුව මෙන්ම , යටිතල පහසුකම් දියුණුව පමණක් නෙමෙයි මානුෂික දියුණුවත් විනයානුකූල දියුණුවත් ඇතිවෙන්න ඕනේ. මේක හරියට මීනීමරුවන්ට කියන්න පුළුවන් අපිට මරණ දඩුවම එපා අපිව අවුරුදු 5 කට හිරේ දාන්න කියනවා වගේ. කුඩු කාරයෝ කියන්න පුළුවන් අපිට ආදායමක් නෑ ඒ නිසා කුඩු තහනම් කරන්න එපා කියලා. එහෙම කියනවා වගේ තමයි මේ අවම දඩය එපා කියන්නේ. කවුද එපා කියන්නේ මාෆියා කාරයෝයි.මේ රට හදන්න වුවමනා නැති අයයි. රජයක් හැටියට කොන්ද කෙලින් තියාගෙන තීරණයක් ගත යුතුයි .සැලසුම් සහගත විදිහට රට ඉදිරියට යා යුතුයි."
වසර එකහමාරකින් ආදායම වැඩි කිරීමට හැකිවුණා.
අගමැති පාර්ලිමේන්තුවේදී කියයි
ගතවූ වසර දහයක් තුළ රටේ ණය බර තුන්ගුණයකින් වැඩිකිරීමට පැවැති රජය කටයුතු කළ බවත් වසර එකහමාරක් වැනි කෙටි කාලසීමාවකදී රටේ ආදායම වැඩිකිරීමට වත්මන් යහපාලන රජයට හැකිවූ බවත් අගමැති රනිල් වික්‍රමසිංහ මහතා පාර්ලිමේන්තුවේදී පෙරේදා (12) පැවසීය.
2005 වසරේදී බිලියන 2222 ක්ව තිබූ ණය ප්‍රමාණය 2014 වනවිට රුපියල් බිලියන 7391 දක්වා වැඩිවූ බවත් අගමැතිවරයා අවධාරණය කළේය.
එමෙන්ම 2014 වසර වනවිට රුපියල් බිලියන 1050ක් ව තිබූ ආදායම රුපියල් බිලියන 1432 දක්වා වැඩිකිරීමට වත්මන් රජයට හැකිවූ බවත් 2017- 2020 දී එය රුපියල් බිලියන 1800 දක්වා වැඩිකිරීම රජයේ ඉලක්කය බවත් අගමැතිවරයා පැවසීය. එම වකවානුවේදී අපගේ ණය ප්‍රමාණය රුපියල් බිලියන 5169කින් ණය වැඩි වී ඇති අතර යුද්ධය පැවැති කාලයේදි රුපියල් බිලියන 1839 වූ ණය ප්‍රමාණය රජුගේ සමයේදි රුපියල් බිලියන 3230කින් වැඩි වී ඇති බවත් අගමැති රනිල් වික්‍රමසිංහ මහතා පැවසිය.
අගමැති රනිල් වික්‍රමසිංහ මහතා මේ බව සඳහන් කළේ අයවැය පිළිබඳ දෙවනවර කියැවිමේ විවාදයේ දෙවන දින විවාදට සිය අදහස් දක්වමිනි.
අධ්‍යාපනයට,සෞඛ්‍යයට,මුල්තැනක් දී ඉදිරි දැක්මක් සහිතව ඉදිරිපත් කළ අයවැය තුලින් රටේ සංචාරක, කර්මාන්ත අංශ ඇතුළු සෑම අංශයක්ම දියුණු කිරීමට අවධානය යොමුකර ඇති බවත් අගමැතිවරයා සඳහන් කළේය. මහනගර, මූල්‍ය නගර ඉදිකිරීම් වලට අමතරව වෙළෙඳ කළාප සියයක් ඇතිකිරීමට මෙවර අයවැයෙන් මුදල් වෙන්කර ඇති බවත් අගමැතිවරයා පැවසීය.
රැකියා උද්පාදනය මෙන්ම ආර්ථික වර්ධන වේගය සියයට හත දක්වා පවත්වාගෙන යමින් 2025 දී ඒක පුද්ගල ආදායම දෙගුණ කිරීම වත්මන් රජයේ අරමුණ බවද අගමැතිවරයා පැහැදිලි කළේය.
2017 වසර වෙනුවෙන් ඉදිරිපත්කළ අයවැය රට දියුණු කරන මෙන්ම ජනතාව වෙනුවෙන් ඉදිරිපත් කළ ජනතාවාදි අයවැයක් බවත් සියලු දෙනා එක්වි රටේ ආදායම වැඩිකර ණය බරින් තොර රටක් බිහිකළ යුතු බවත් හෙතෙම අවධාරණය කළේය.
රටේ ජනතාවට මීට වඩා හොඳ ජීවිතයක් ලබාදිය යුතු බවත් වචනවලින්, සටන් පාඨවලින් රට සංවර්ධනය කිරීමට නොහැකි බව සියලු දෙනා අවබෝධ කරගත යුතුසේම සංවර්ධනය සහ අනෙකුත් කටයුතු වෙනුවෙන් මුදල් අවශ්‍ය බවද හෙතෙම පැවසීය. රට තුළ ආකර්ශනීය ආර්ථික පසුබිමක් සකස් කළයුතු අතර ඇමෙරිකානු ඩොලර් බිලියන 08ක් සෙවීමට රජයට සිදුවන බවද හෙතෙම සඳහන්කළේය. ජාතික ආණ්ඩුවෙන් පසුව රට වෙනස් වන බවත් ජාතික රජය යටතේ සිදුකරන්නට නොහැකි වුවහොත් වෙනත් කිසි කලෙක රටේ අවශ්‍යතාවන් ඉටුකිරීමට නොහැකි වන බවද ‍අගමැතිවරයා පැවසීය.
වැලිසරදී ඇමති ජෝන්ට හූ කියයි.
වැලිසර - මහබාගේ - ගල්උඩුපිට ප්‍රදේශයේදී ගොඩනැගිල්ලකට මුල් ගල තැබීම ගිය අමාත්‍ය ජෝන් අමරතුංගට අද උදෑසන ප්‍රදේශවාසීන් හූ කියමින් දැඩි විරෝධයක් එල්ල කර තිබේ.
ගල්උඩුපිට ප්‍රදේශයේ ජයමිතුරු ක්‍රීඩාංගණයේ ගොඩනැගිල්ලක් ඉදිකිරීම සඳහා මුල්ගල් තැබීමට අමාත්‍යවරයා සහභාගී වූ අවස්ථාවේ එම තත්ත්වයට මුහුණ දී තිබුණි.
විරෝධතාවයට එක්වූ ප්‍රදේශවාසීන් කියා සිටියේ මෙම ක්‍රීඩාංගණය තුළ ගොඩනැගිල්ලක් ඉදිකිරීමට කිසිදු අවශ්‍යතාවයක් නොමැති බවයි.
පසුව ප්‍රදේශවාසීන්ගේ විරෝධතාවය මධ්‍යයේම අමාත්‍යවරයා මෙම ගොඩනැගිල්ලට මුල්ගල තැබූ අතර එහිදී ඔවුන් හූ හඩ දෙමින් අමාත්‍යරවරයාට විරෝධය පළ කළා.
පසුව අමාත්‍ය ජෝන් අමරතුංග හූ හඩ මධ්‍යයේම උත්සව සභාව අමතමින් සඳහන් කළේ ඒකාබද්ධ විපක්ෂයේ උසිගැන්වීම මත ජනතාව මෙලෙස හැසිරීම පිළිබඳව තමන් කණගාටුවන බවයි. 
දකුණු පළාත් සභාව උණුසුම්.
ආබාධිත රණවිරුවන්ට පහරදිමට විරෝධය පලකරමින් අද (08) පැවති දකුණු පළාත් සභා රැස්විමට දකුණු පළාත් සභාවේ සන්ධානයේ මහින්ද පාර්ශවයේ මන්ත්‍රිවරු  කළුපටි පැළද සභා ගැබට පැමිණ දැඩි විරෝධය පළකරණු ලැබිය.
පළාත් සභාවේ ක්‍රිඩා ඇමති විරසුමන විරසිංහ ඇමතිවරයාද  කළුපටි පැළද සභාවට පැමිණි අතර රණවිරුවන්ට පහරදිමට විරෝධය  පළකරණ බවද ඇමතිවරයා කිවේය.
මෙහිදි  දකුණු පළාත් සභාවේ උප සභාපති සම්පත් අතුකොරල මහතා වරප්‍රසාදයක් මතු කරමින්  මන්ත්‍රිවරු කළුපටි පැළදගෙන සභා ඝර්භයට පැමණෙන විට   රාජ්‍ය බුද්ධි අංශයේ නිලධාරියකු  ඡායාරුප ගැනිම නිසා මන්ත්‍රිවරුන්ගේ  වරප්‍රසාද කඩවි ඇකි බැව්  ප්‍රකාශ කළේය. බුද්ධි අංශයේ නිලධාරින් ආවේ ජනවාරි 08 වැනිදා පසු නෙවෙයි මිට ඉහතදිත් බුද්ධි අංශයේ නිලධාරින්  මේ සභාවට ආවා .විපක්ෂයේ ප්‍රධාන සංවිධායක අශෝක ධනවංශ සිල්වා මහතා ප්‍රකාශ කිරිමත් සමග සභා රැස්විම තුලින් දැඩි උණුසුම් තත්වයක් ඇතිවිය.
මෙහිදි චම්ලිවිතානාච්චි, අරුණගුණරත්න,  ආරියවංශ සම්මු, එ.ජි.සි. පියසිරි ,  යන මන්ත්‍රිවරු අශෝධ ධනවංශ සිල්වා මහතාගේ කථාවට දැඩි විරෝධය පළකරණු ලැබිය. මේ සමග සභා රැස්විම එකම ගාලගොට්ටියක් බවට පත්වු අතර  ආබාධිත රණවරුවන්ට එරෙහිව එල්ල කළ නින්දිත ප්‍රහාරය  දැඩි ලෙස හෙලා දකිනවා. බුද්ධි අංශයේ නිලධාරියකු ඇවිත් ඡායාරුප ගත කරණවා. මේ සභාවේ ඒ නිලධාරියා ඉන්නවා. මගේ පස්සෙන්ද එක් බුද්ධි නිලධාරියකු පන්නනවා. බුද්ධි නිලධාරින්ට ඇවිත් එහෙම ඡායාරුප ගන්න පුළුවන්ද? මෙය මන්ත්‍රිවරුන්ගේ වරප්‍රසාද කඩවිමක් යැයි සම්පත් අතුකොරල  උපසභාපතිවරයා කිවේය.
චන්දන ප්‍රියන්ත මහතා (එජාප)
සරත් පොන්සේකා මහත්තයා බල්ලෙක් වගේ කුදලාගෙන ගියේ. ඒ ගැන බැලුවොත් අපි එක් කළුපටියක් නෙවෙයි කළු චිත්තයක් මේ සභාවට ඇදගෙන ඉන්න ඕන.
මේ සමග යලිත් වරක් සභාව එකම ගාලගොට්ටියක් බවට පත්වු අතර රණවිරුවන් පාවා දුන්නා. වෙල්විදානේ  සුදු කොඩි නඩුව ගැන ආදි වච්න කියමින්  චම්ලි විතානාච්චා, අරුණ ගුණරත්න, සම්පත් අතුකොරල, ආරියවංශ සම්මු යන මන්ත්‍රිවරු කැ කෝ ගසන්නට වුහ.
අශෝක ධනවංශද සිල්වා මහතා.
සභාපතිතුමනි මගේ වරප්‍රසාද කඩවෙලා තියෙනවා. මා වරප්‍රසාද ප්‍රශ්නයක් මතුකරණවා.
ඩි.වි. උපුල් මහතා ඔබතුමා සම්පත් අතුකොරල මන්ත්‍රිතුමා කථා කරණවිට බාදා කළා. දැන් වරප්‍රසාද ප්‍රශ්න මතුකරණවා. ඔබතුමා ජේ්‍යෂ්ඨ මන්ත්‍රිවරයෙක්.
අශෝක ධනවංශ ද සිල්වා මහතා.
ඒ ගැන මා කණගාටුවෙනවා. මා කිවේ රාජ්‍ය බුද්ධි අංශයේ නිලධාරින් මිට කලිනුත් ඇවිත් සභාවේ තොරතුරු අරගෙන යනවා.නමුත් මන්ත්‍රිවරුන්ගේ වරප්‍රසාද කඩවනවාට මා විරුද්ධයි.
සභාපති කේ.ඒ සෝමවංශ මහතා.
අවසරයක් නැතිව කිසිදු අයකුට සභාඝර්භයට එන්න බැහැ. අපි ආරාධනා කරපු අයට විතරයි සභාවට එන්න පුළුවන්. මේ ගැන මම පරික්ෂණයක් කරණවා. බුද්ධි අංශයේ නිලධාරින්ට අවසර නැතිව ඇවිත් ඡයාරුප ගන්න බැහැ.
දකුණු පළාත් සභා රැස්විම ගාල්ල කළේගානේ පිහිටි පළාත් සභා ශ්‍රවනාගාරයේ දි මෙම රැස්විම පැවැත්විණි.
GL නිදහස් පක්ෂයෙන් ඉවතට.
ශ්‍රී ලංකා නිදහස් පක්ෂ සාමාජිකත්වයෙන් හිටපු විදේශ කටයුතු අමාත්‍ය ජී.එල්. පීරිස් ඉවත්කර තිබේ.
ශ්‍රී ලංකා පොදුජන පෙරමුණ නමින් නව පක්ෂයක් පසුගියදා බිහි වූ අතර එහි සභාපති වශයෙන් ජී.එල්. පීරිස් පත් වූ අතර පසුව ජී.එල්. පීරිස්ගේ ශ්‍රී ලංකා නිදහස් පක්ෂ සාමාජිකත්වය අහෝසි වී ඇත.
නිදහස් පක්ෂ මහ ලේකම් අමාත්‍ය දුමින්ද දිසානායක සඳහන් කළේ පක්ෂ ව්‍යවස්ථාවට අනුව සාමාජිකයෙකු වෙනත් පක්ෂයක සාමාජිකත්වය ලබාගන්නේ නම් ඔහුගේ සාමාජිකත්වය නිතැතින්ම අහෝසි වන බවයි.
ඒ අනුව ශ්‍රී ලංකා පොදුජන පෙරමුණේ සභාපති ධුරයට පත්වී සිටින මහාචාර්ය ජී.එල්.පීරිස්ගේ නිදහස් පක්ෂ සාමාජිකත්වය අහෝසි වී ඇත.
එමෙන්ම ඉදිරියේදීත් නිදහස් පක්ෂයේ සාමාජිකයෙකු වෙනත් පක්ෂයක සාමාජිකත්වය ලබාගන්නේ නම් ඔහුගේද පක්ෂ සාමාජිකත්වය නියත වශයෙන්ම අහෝසි වන බවයි නිදහස් පක්ෂ මහ ලේකම් අමාත්‍ය දුමින්ද දිසානායක සඳහන් කළේ.
කෙසේ වෙතත් ජී.එල්. පීරිස් පවසා ඇත්තේ ජනපති මෛත්‍රීපාල සිරිසේන පොදු අපෙක්ෂක ලෙස ඉදිරිපත් වූ විට ඔහුගේ ද පක්ෂ සාමාජිකත්වය අත්හිටවූ බවයි.
නැවතත් මෛත්‍රීපාල ජනපතිවරයාට පක්ෂ සාමාජිකත්වය ලැබුණ බවත් එහෙයින් තමන්ටද නැවතත් පක්ෂ සාමාජිකත්වය ලබාදෙන ලෙස මන්ත්‍රීවරයා සඳහන් කරයි.
මහින්ද නිදහස් පක්ෂය කඩා ගෙන ගියා.
යන යකා කොරහත් බිදගෙන යනවා වගේ මහින්ද මහත්තයා නිදහස් පක්ෂය කඩා ගෙන ගිය බව පාර්ලිමේන්තු මන්ත්‍රී එස්.එම්.මරික්කාර් මහතා පවසයි.
ඔහු මේ අදහස් පළ කළේ මුල්ලේරියා ජයතිලකාරාම විහාරස්ථානයේ සංඝාවාසය ඉදිකිරීම පිණීස රුපියල් ලක්ෂයක ගොඩනැගිලි ද්‍රව්‍ය ලබා දීමටකට එක්වෙමින්ය.
එහිදී වැඩිදුරටත් අදහස් දැක්වූ ඒ මහතා,
"එක්සත් ජාතික පක්ෂයේ අපට හරිම සතුටුයි . මොකද හේතුව අද මල් පොහොට්ටුව කල එළි බැස්සා . ඒ කියන්නේ නිල වශයෙන් ශ්‍රී ලංකා නිදහස් පක්ෂය දෙකට කැඩුණා. ඒ කියන්නේ යුන්පී තනි ආණ්ඩුවක් පිහිටුවනවා කියන එකයි. ඉතින් පරණ සිංහල කතාවක් තියෙනවා යන යකා කොරහත් බිදගෙන යනවා කියලා. ජනවාරි මාසේ 8 වෙනිද මහින්ද මහත්තයාව  පැරැද්දුවාට පස්සේත් ආයි මහ මැතිවරණයටත් ඇවිල්ලා නැවත පැරදිලා , දැන් කොරහත් කඩනවා වගේ පක්ෂේ දෙකට කඩාගෙන යුන්පී එකට බලය ගන්න පාර පෙන්නලාඑතුමාට විශ්‍රාම ගන්න යන්න පුළුවන් අපි එතුමාට ස්තූතිවන්ත වෙනවා. අනික් එක තමයි ඉතිහාසය පුනාරවර්තනය වෙනවා කියලා කතාවක් තියෙනවා. ඔය ආකාරයෙන් තමයි. පක්ෂ බල අරගලයකින් ලලිත්, ගාමිණී, ප්‍රේමචන්ද්‍ර පිල එක්සත් ජාතික පක්ෂය කඩා ගෙන ගියාට පස්සේ. ඒකේ මැදින් පොදු ජන එක්සත් පෙරමුණ බලයට ආවා. ඒ වගේ තමයි ශ්‍රී ලංකා නිදහස් පක්ෂයයි, මේ මල් පොහොට්ටුව මැදින් අපේ ගමන ගිහින් පක්ෂය ජයග්‍රහණය කරනවා."
මහින්දගේ උඩුගම්පළ ජන හමුව මාධ්‍යවේදීන්ට තහනම්.
හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතාගේ සහභාගිත්වයෙන් උඩුගම්පළදී ඊයේ 03 පැවති ජන හමුව මාධ්‍යයට තහනම් කලාපයක් විය.
මේ රැස්වීම සඳහා ප්‍රදේශය පුරා දැන්වීම් අලවා මේ රැස්වීමට ප්‍රචාරයක් දී තිබුණේ මිනුවන්ගොඩ ජන බලය නමිනි .මේ රැස්වීම පාර්ලිමේන්තු මන්ත්‍රී ප්‍රසන්න රණතුංග මහතාගේ ජන හමු ගොඩනැඟිල්ලේ පැවතියද එය මාධ්‍ය ආවරණයට ගිය මාධ්‍යවේදින්ට සීමා වැටෙන් එහා සිටින ලෙසට ප්‍රසන්න මහතාගේ මාධ්‍ය ලේකම් වරයා ප්‍රකාශ කළ නිසා මාධ්‍යවේදීන් සිය රාජකාරි ඉටු කරගැන්මට නොහැකිව එලියේ සිටීමට සිදුවිය.
'ආවා' කල්ලිය ගෝඨාභය රාජපක්ෂගේ අනුදැනුම මත ආරම්භ වූවක්.
ආවා කල්ලිය තමාගේ අනුදැනුම මත ආරම්භ කර නැති බවට ගෝඨාභය රාජපක්ෂ සිදු කර ඇති ප්‍රකාශය සම්පූර්ණයෙන් ම ප්‍රතික්ෂේප කරන බව සෞඛ්‍ය අමාත්‍ය රාජිත සේනාරත්න මහතා පවසයි. 'ආවා' කල්ලිය ගෝඨාභය රාජපක්ෂගේ අනුදැනුම මත ආරම්භ වූවක් බව අමාත්‍යවරයා යළිත් අවධාරණය කරයි.
ගෝඨාභය 'ආවා' කල්ලිය සමඟ තමන්ගේ කිසිදු සම්බන්ධයක් නැති බවට කොතෙක් ප්‍රකාශ කළත් මෙම කල්ලිය ආරම්භ වූයේ ඔහුගේ පූර්ණ ආශිර්වාදයෙන් බවත් මේ පිළිබඳව ඉදිරියේ දී සියලු විස්තර හෙළි කරන බවත් රාජිත සේනාරත්න මහතා පවසයි.
ජෝශප් පරරාජසිංගම්, ප්‍රදීප් එක්නැලිගොඩ, නඩරාජා රවිරාජ්, ලසන්ත වික්‍රමතුංග ඝාතන සිද්ධීන් වලින් මොවුන්ට ගැලවීමක් නැති බවත් එම පරීක්ෂණ අවසානයේ දී සිදුවන දේ කුමක්දැයි ජනතාවට සියලු සත්‍යයන් පසක් වන බවත් රාජිත සේනාරත්න මහතා පවසයි.
ගෝඨාභය රාජපක්ෂ පවසා ඇත්තේ 'ආවා' කල්ලිය පිළිබඳ තමා කළ හෙළිදරව්වෙන් හමුදාවන්ට අපහාස වන බවයි. තමා හමුදාවට කිසිදු අපහාසයක් සිදු කර නැති බවත් මෙවැනි කල්ලි ආරම්භ කිරීමට හමුදාව යොදා ගනිමින් ඔවුන්ට අපහාස කර ඇත්තේ ගෝඨාභය රාජපක්ෂ බවත් අමාත්‍යවරයා වැඩිදුරටත් සඳහන් කරයි. 
ආවා ගෲප් මගේ සම්බන්ධයක් නෑ.
උතුරු පළාතේ ක්‍රියාත්මක ‘ආවා ගෲප්’ තමන්ගේ මෙහෙයවීමෙන් බිහි වූවක් බවට සෞඛ්‍ය, පෝෂණ හා දේශීය වෛද්‍ය ඇමැති රාජිත සේනාරත්න මහතා කරන ප්‍රකාශය තරයේ ප්‍රතික්‍ෂෙප කරන බව හිටපු ආරක්ෂක ලේකම් ගෝඨාභය රාජපක්ෂ මහතා අවධාරණය කරයි.
වත්මන් යහපාලන ආණ්ඩුවේ ඇමැතිවරුන් සිදුකරන මෙවැනි පදනම් විරහිත ප්‍රකාශවලින් තමන්ට නොව උපන් මාතෘභූමිය ත්‍රස්තවාදයෙන් ගලවා ගත් විරෝධාර රණවිරුවන්ට අපහාසයක් සිදුවන බව පෙන්වාදෙන ඒ මහතා දේශපාලනමය වශයෙන් තමාට පහර ගැසිය හැකි නමුත් මෙවැනි ප්‍රකාශ හරහා හමුදාවට පහර ගැසීමෙන් වළකින ලෙස ඉල්ලීමක් කරන බවද සඳහන් කරයි.
කෙසේ වුවද දේශපාලනිකව පහර දීමට මේ අකාරයේ ප්‍රකාශ කළවිට සමස්ත හමුදාවටම පහර වදින බවද හමුදාව කිසිසේත්ම මේ ආකාරයේ කිසිඳු ක්‍රියාවකට සම්බන්ධ නොවූ බවද ඒ මහතා අවධාරණය කරයි. 
උපාධිධාරීන් 228කට ස්ථීර ගුරුපත්වීම්.
ඌව පළාතේ අධ්‍යාපනය සංවර්ධනය කිරීමේ අරමුණින්  උපාධිධාරී අභ්‍යාසලාභීන් 228 දෙනෙකුට ස්ථීර ගුරුපත්වීම් ප්‍රධානය ඌව මහ ඇමති චාමර සම්පත් දසනායක මහතා  සහ ඌව පළාත් ආණ්ඩුකාර එම්.පී ජයසිංහ මහතා අතින් 31දින සිදුවිය.
ඌව පළාතේ උපාධිය සමත් වයස  අවුරුදු 35ට වැඩි තරුණ තරුණියන්  මීට පෙර අභ්‍යාසලාභීන් ලෙස ගුරු සේවයට  බදවා ගන තිබේ . 
ඔවුන් මාසිකව රුපියල් 10000ක දීමනාවකට ගුරුසේවයේ යෙදී සිටියදී මෙම ස්ථීර ගුරු පත්වීම් ප්‍රධානය කර තිබේ.
පත්වීම් ලැබූ ගුරුවරුන්  228 දෙනා ඌව පළාතේ අති දුෂ්කර  පාසල්වල වසර පහක් අනිවාර්ය්‍ය සේවය සදහා යොදවා තිබේ.
ඌව පළාත් සභා ශ්‍රවණාගාරයේදී පැවති මෙම පත්වීම් ප්‍රධානයට පළාත් සභාවේ දේශපාලඥයින් සහ නිළධාරීන් එක්ව සිටියහ.
පළාත් අධ්‍යාපන අමාත්‍යංශයේ ලේකම් සන්ධ්‍යා අඹන්වෙල  මහත්මිය ඇතුළු අමාත්‍යංශයේ නිළධාරීන්  උත්සවය සංවිධානය කර තිබිණ.
පාතමුල්ල ගංවතුරින් යටවීමට පිළියම්.
බලපිටිය මාදුගඟ ආශ්‍රිත පැන නැගී ඇති පාරිසරික ගැටළු ​ ​සහ ඒ හේතුවෙන් පාතගම ඇතුළු පහත් බිම් ගං වතුරින් යටවීම පිළිබද ජනතා ගැටළුව කලක සිට පවතින්නකි.
මේ සම්බන්ධව පසුගිය වසරේ පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා එම ප්‍රදේශ වෙත ගොස් ගැටළුව නිරීක්ෂණය කල අතර ඒ සම්බන්ධව ධීවර අමාත්‍යංශය බලපිටිය ප්‍රාදේශීය ලේකම් කාර්යාලය අතැළු වගකිව යුතු රාජ්‍ය ආයතන සියල්ල සම්බන්ධ කර විශේෂ සාකච්ජාවක් පාර්ලි‍මේන්තු ආණ්ඩු පක්ෂ ප්‍රධාන සංවිධාන කාර්යාලයේදී පසුගියදා පැවැත්විණි.
අමාත්‍ය ගයන්ත කරුණාතිලක මහතාගේ ප්‍රධානත්වයෙන් පැවති මෙම සාකච්ජාව සදහා ධීවර රාජ්‍ය අමාත්‍ය දිලීප් වෙදආරච්චි මහතා ඇතුළු සියලු අංශ නියෝජනය කරන නිලධාරීහූ එක් වූ අතර සාකච්ජාව අවසානයේ​ ​පාතමුල්ල පහත්බිම් ගංවතුරින් යටවීමට පිළියම් ලෙස එම පහත්බිම් ප්‍රදේශ වල ජීවත් වන පවුල් වෙත වෙනත් ස්ථානයක විකල්ප නිවාස ඉදිකර දීම, බලපිටිය මෝයකට වැලි ඉවත් කිරීම වෙනුවෙන් ධීවර අමාත්‍යංශය යටතේ රුපියල් මිලියන 350 ක් වෙන්කර ගැනීමට එකගතාව පල විණි.
මෙහිදී නැංගුරම්පලක් ඉදිකිරීම සදහා ද වැඩිදුරටත් සාකච්ඡා පැවැත්වූහ. මාදුගග පරිසර පද්ධතිය ආරක්ෂා කිරීම වෙනුවෙන් අවශ්‍ය සියලුම ආයතන ඒකාබද්ධ කර විශේෂ වැඩසටහනක් ක්‍රියාවට නැංවීමට ඇමති ගයන්ත මෙහිදී අදාල අංශ වෙත උපදෙස් ලබාදුණි.
අය-වැය යෝජනා 2200 ඉක්මවයි.
මෙවර අයවැය සඳහා විවිධ ආයතන, සංවිධාන, වෘත්තීය සමිති හා පෞද්ගලික මට්ටමෙන් යෝජනා 2200කට අධික ප්‍රමාණයක් මේ වන විට තමාට ලැබී ඇති බව මුදල් අමාත්‍ය, රවී කරුණානායක මහතා පැවසිය.
මේ තුළ ජනතාවගේ ගැටලු රැසකට පිළිතුරු ලැබෙන යෝජනා රැසක් ඇති බවත් එම වැදගත්  යෝජනා ජාතික මට්ටමෙන් හඳුනාගෙන ඇති බවත් පැවසු රවී කරුණානායක මහතා රට හදන අයවැයක් නොවැම්බර් 10 වැනිදා ජනගත කරන බවත් කීය.
රවී කරුණානායක මහතා මේ බව කියා සිටියේ 2017 අයවැය යෝජනාවලිය සදහා අදහස් ලබා ගැනීම වෙනුවෙන් ගාල්ල, අක්මීමන ලබුදූව සිරිධම්ම විද්‍යාලයේ ඊයේ (29) පැවැති විශේෂ හමුවකට එක් වෙමිනි.
එහි දී එම ජනතාවට මුදල් අමාත්‍යවරයා වෙත ඍජුව සිය ගැටලු ඉදිරිපත් කිරීමේ අවස්ථාව උදා විය. ණය අනුපාත පහත හෙලීම, සංචාරක ව්‍යාපාරය, පොහොර සහනාධාරය, වී වගාව, අධ්‍යාපන, සෞඛ්‍ය ආදී ක්ෂේත්‍ර රැසක ගැටලු අමාත්‍ය වරයා වෙත ඉදිරිපත් කෙරිණි.
රවී කරුණානායක මහතා කියා සිටියේ මීට පෙර පැවැති මෙවැනි අදහස් ලබා ගැනීමේ හමුවල දී ජනතාව ලබා දුන් අදහස් අනුව යමින් මේ වන විට අදාළ ගැටලුවලට පිළිතුරු අයවැය ලේඛනයට දැනටමත් ඇතුළත් කර ඇති බවයි.
ලහිරුගේ මරණය ගැන විමල්ගෙන් නිවේදනයක්.
හෝකන්දර සිය නිවසේදී මියගිය ලහිරු ජනිත්ගේ මරණය පිළිබඳව පා.ම විමල් වීරවංශ මහතා මාධ්‍ය නිවේදනයක් නිකුත් කර තිබේ.
එම නිවේදනය වැඩිදුරටත් පහත පරිදිය.
ලහිරු ජනිත්ගේ මරණය පිළිබඳ මඩ ප්‍රචාර සහ අවලාදවලට පිළිතුරක්!
ලහිරු ජනිත් තරුණයාගේ මරණය පාදකකර ගනිමින් සමාජ ජාලා වෙබ් අඩවි මගින් විවිධ ද්වේෂ සහගත ප්‍රචාරයන් සිදු කරමින් පවතී. මෙය ලියැවෙන්නේ ඊට පිළිතුරු වශයෙනි.
ලහිරු ජනිත් මාගේ පුතාගේ සමීප මිතුරකු මෙන්ම අපගේ අසල්වැසියෙකු ද වේ. පුතුගේ මිතුරුදම හේතුවෙන් ඔහු අපගේ නිවසට නිතර ආ ගිය අයෙකි.
මරණය සිදු වු දිනයේද ඔහු අප නිවසට පැමිණි ඇති අතර එදින නිවසෙහි පුතුට අමතරව මිතුරන් කිහිප දෙනෙකුද සිට ඇත. මා එදින කොළඹින් බැහැරව සිටි අතර රාත්‍රියේ නිවසෙහි සිටියේ නැත.
මේ මිතුරු කැල සතුටු සාමීචියෙහි යෙදෙමින්ද සිනමාපටයක් නැරඹීමෙන්ද අනතුරුව රාත්‍රියෙහි නින්දට ගොස් ඇති අතර ලහිරු ජනිත් අවාසනාවන්ත ලෙස මියගොස් ඇති බව මා හට ගැන ගැනීමට ලැබිණි. 
ඔහු මියගියේ මාගේ නිවසෙහි නිසා මේ වන විට ඒ මියයෑම පාදකකර ගනිමින් දේශපාලන සතුරෝ විවිධ මඩ ප්‍රචාරයන් සහ අවලාද නිර්මාණය කරමින් සිටිති. මාගේ බිරිඳත්, පුතනුවන් හා දියණියන් පාදක කරමින් නිර්මාණයකර ඇති එම මඩ හා අවලාද ඉතාමත් පිළිකුළෙන් යුතුව හෙළා දකිමි.
එසේම මෙම මියයෑම සම්බන්ධයෙන් පැවැති පශ්චාත් මරණ පරීක්ෂණ වාර්තාව ප්‍රසිද්ධ වූවාට පසු මෙම මඩ ප්‍රචාර සහ අවලාදයන් කොතරම් නින්දිත අයුරින් නිර්මාණය කොට ඇතිදැයි ඔබට වැටහෙනු ඇත.
පශ්චාත් මරණ පරීක්ෂණ වාර්තාවෙහි මෙම මරණය ස්වභාවික මරණයක් බවත් එය හෘදයාබාධයකින් සිදුව ඇති බවත් සඳහන්ව තිබේ. සිරුරේ කොටස් රස පරීක්ෂකවරයා වෙත යවා ඇත්තේ හෘදයාබාධය සිදුව ඇත්තේ කවර හේතුවක් නිසාදැයි පරික්ෂා කිරිමටය.
අවසන් වශයෙන් මාගේ දේශපාලන විරුද්ධවාදීන් මෙවැනි අවාසනාවන්ත සිදුවීමක් පාදකකර ගනිමින් ඉහත ආකාරයේ මඩ ප්‍රචාර හා අවලාද මෙහෙයුම් දියත් කරමින් දේශපාලන වාසි ලබා ගැනීමට තරම් පහත් තත්වයකට ඇද වැටිම පිළිබඳව බෙහෙවින් කනගාටු වෙමි. 
සාගල, ජනතාවගේ ගැටළු සොයයි.
දෙනියාය ආසනයේ ගම් කිහිපයක ජනතාවගේ ජනජීවිතය පිලිබදව විමසමින් පවත්නා දේශපාලන තත්වය සහ රජයේ සංවර්ධන කටයුතු පිලිබදව ජනතාව දැනුවත් කරමින් අයවැයෙන් ජනතාවගේ බලාපොරොත්තු ලබා ගැනීමේ අරමුණින් නීතිය හා සාමය, දක්ෂිණ සංවර්ධන අමාත්‍ය සාගල රත්නායක මහතා ගමින් ගමට සංචාරය කිරීම ඊයේ (23) ආරම්භ කළේය.
එහිදී අමාත්‍යවරයා කුඩා ප්‍රමාණයේ ජනහමු කිහිපයකටද සහභාගී විය.
 කැරැල්ලගොඩ මාවුල්දෙනිය, කොලවෙනිගම, ඉලුක්කැටිය, බානගල, තලපෙකුඹුර, කුඩගලහේන ආදී ප්‍රදේශ කිහිපයක ජනතාව හමුවුනු අතර හදිසියේ පැමිණි අමාත්‍යවරයාට ගම්වාසීන්ගෙන් ඉහළ ප්‍රතිචාරයක් ලැබුණු බව ඇමතිවරයාගේ ලේකම් සුරංග රණසිංහ කොඩිතුවක්කු මහතා කීය.
නව ව්‍යවස්ථාව ජනතා අදහස්වලින් පසුවයි.
නව ආණ්ඩුක්‍රම ව්‍යවස්ථාව සකස් කරනුයේ මහජනතාවගෙන් අදහස් ලබා ගැනීමෙන් පසුව බව අගමැති රනිල් වික්‍රමසිංහ මහතා පැවසීය.
නව ව්‍යවස්ථාවේ වැඩ කටයුතු සඳහා සියලුම පක්ෂ නියෝජනය වන පරිදි මෙහෙයුම් කමිටුවක් පත් කර ඇති බවත් එක් එක් විෂයයන් සඳහා පත් කළ අනු කමිටු හයේ වාර්තා මෙහෙයුම් කමිටුවට ලැබී ඇති බව සඳහන් කළ අගමැති වික්‍රමසිංහ මහතා එම වාර්තා ව්‍යවස්ථාදායක සම්පාදක මණ්ඩලය මගින් ජනතාවට ඉදිරිපත් කර ජනතාවගේ අදහස් ලබා ගන්නා බවද පැවසීය.
මුලික අයිතිවාසිකම්, රාජ්‍ය සේවා කොමිසම්, මධ්‍යම ආණ්ඩුව සමග පළාත් සභා සහ ප්‍රාදේශීය සභාවල ඇති සම්බන්ධතාවය, නීතිය සාමය, අධිකරණය සහ රජයේ මුදල් සම්බන්ධයෙන් පත් කළ අනු කමිටුවල සාකච්ජා කෙරෙන විෂයයන්වලට අමතරව ව්‍යවස්ථාවේ ඉතිරි කොටස් පිළිබඳව ජනතා අදහස් දැන ගැනීම සඳහා මුලික යෝජනා කිහිපයක් ඉදිරිපත් කරන බවද පැවසු අග්‍රාමාත්‍යවරයා ඒවා රටේ සාකච්ජා කර එකඟ ද නැති ද යන්න පිළිබඳව විමසන බවත් ඒ සඳහා මහ සංඝරත්නයේ සහ මහජනනතාවගේ අදහස් ලබා ගෙන වැඩි කල් නොගෙන කෙටි කාලයකින් සියලුම අදහස් එකතු කර ව්‍යවස්තාව සකස් කරන බවද කීය.
ජනතා අදහස් ලබා ගැනීම ප්‍රජාතන්ත්‍රවාදී ක්‍රමය බව පෙන්වා දුන් අගමැතිවරයා තමාටත් ජනාධිපතිතුමාටත් ව්‍යවස්ථාව කුමක්දැයි කීමට තාම හැකියාවක් නොමැති බවත් කීය. එසේ තීරණය කිරීමට කාටවත් තුනෙන් දෙකක බලයක් නොමැති බව කී අගමැති වික්‍රමසිංහ මහතා නව ව්‍යවස්ථාව සකස් කිරීමට රටේ සියලුම දෙනාගේම සහයෝගය බලාපොරොත්තු වන බවද කීය.
අගමැති වික්‍රමසිංහ මහතා මේ බව ප්‍රකාශ කළේ හිටපු පාර්ලිමේන්තු මන්ත්‍රීනි , අග්‍රාමාත්‍ය කාර්ය මණ්ඩල නියෝජ්‍ය ප්‍රධානි රෝසි සේනානායක මහත්මියගේ පියාණන් වන එරික් රාමනායක මහතාට පින් පිණිස සේනානායක මහත්මිය ඇතුළු එම පවුලේ සාමාජිකයන් විසින් නුගේගොඩ පැඟිරිවත්ත ශ්‍රී විවේකාරාමයේ සාදා පූජා කළ අභිනව සධාතුක ධාතු මන්දිරය විවෘත කිරීම සහ නව ධර්ම ශාලාව සඳහා මංගල ශිලා ප්‍රතිශ්ඨාපනය කිරීමේ අවස්ථාවට පෙරේදා (22) හවස සහභාගි වෙමිනි. 
මහජන මුදල් සොරකම් කළ කිසිවෙක් ආරක්ෂා කරන්න ජනපතිට අවශ්‍යතාවක් නෑ.
මහජනතාවගේ මුදල් සොරකම් කළ කිසිදු පුද්ගලයෙක් ආරක්ෂා කිරීමට ජනාධිපති මෛත්‍රීපාල සිරිසේන මහතාට අවශ්‍යතාවක් නැතැයි ධීවර හා ජලජ සම්පත් සංවර්ධන ඇමැති මහින්ද අමරවීර මහතා කියයි.
ඒ අනුව පසුගිය රජයේ මෙන්ම මේ රජයේත් මුදල් වංචා චෝදනා එල්ල වී තිබෙන සියලු දෙනාට එරෙහිව තරාතිරම නොබලා නීතිය ක්‍රියාත්මක කරන්නට රජය කටයුතු කරන බවද ඇමැතිවරයා පවසයි.
පසුගියදා ජනාධිපති මෛත්‍රිපාල සිරිසේන මහතා ස්වාධීන කොමිෂන් සභා සම්බන්ධයෙන් කළ ප්‍රකාශය පිළිබඳව ඇතැම් අය විවිධ චෝදනා එල්ල කළද . එතුමාගේ කතාවේ දී, මහජනතාවගේ මුදල් හොරකම් කළ කිසිදු පුද්ගලයෙක් ආරක්ෂා කිරීමට කටයුතු කරන බවක් ජනපති ප්‍රකාශ නොකළ බව යැයිද ඇමැතිවරයා අවධාරණය කරයි.
'එතුමා කිව්වේ හොරුන් ඇල්ලිය යුතුයි. ඔවුන්ට දඬුවම් කළ යුතුයි කියායි.මහජන මුදල් දේපොළ හොරකම් කරපු හෝ හොරකම් කරන කිසිම පුද්ගලයෙක් අපි ආරක්ෂා කරන්නේ නැහැ. අපි ඔවුන්ට එරෙහිව දැඩිව නීතිය ක්‍රියාත්මක කරනවා. සමහර අය කියනවා වත්මන් රජය හොරු ආරක්ෂා කරන්න උත්සාහ කරනවා කියලා. අපි කිසිසේත්ම හොරුන් ආරක්ෂා නොකරණ බව මම ප්‍රකාශ කරනවා.
මහජනතාවගේ මුදල් හොරකම් කළ පසුගිය රජයේ පුද්ගලයන් හෝ වත්මන් රජයේ එහෙම චෝදනා එල්ල වී තිබෙන අයට හෝ කිසිදු ආකාරයක සමාවක් ලැබෙන්නේ නෑ. පුද්ගලයා තරා තිරම නොබලා ඔවුන්ට එරෙහිව නීතිය ක්‍රියාත්මක කළ යුතුයි. ඒ නිසා ජනපති කිසිවිටෙක හොරුන් ආරක්ෂා නොකරන බව, අපි දන්නවා.
රණවිරුවන් සම්බන්ධයෙන් පසුගිය කාලයේ කටයුතු කළ ආකාරය පිළිබඳව ගැටලුවක් තිබෙනවා. රණවිරුවන් කියන්නේ රට වෙනුවෙන් විශාල මෙහෙවරක් කළ පිරිසක්. ඔවුන් අතරින් යම් අයෙකුට මිනීමැරුම් චෝදනා හෝ වෙනත් චෝදනා එල්ල වී තිබෙනවනම්, ඒ සම්බන්ධයෙන් කටයුතු කළ යුතු නීතිමය පදනමක් තිබෙනවා. එසේ නොමැතිව කිසිදු හේතුවක් නැතිව රණවිරුවන්ට හිරිහැර කරනවනම්, අපි ඒක අනුමත කරන්නේ නෑ.
පසුගිය දිනවල ලසන්ත වික්‍රමතුංග මහතා ඝාතනය කළේ තමන් යැයි කියමින් විශ්‍රාමික බුද්ධි අංශ නිලධාරියෙක් සිය දිවි හානි කර ගත්තා. මේ සම්බන්ධයෙන්ම තවත් පුද්ගලයෙක් චෝදනා ලබලා දැන් රිමාන්ඩ් බන්ධනාගාර ගත වී සිටිනවා. වරද කළේ කවුද කියන එක අපි දන්නේ නෑ. නමුත්, මේ අතරේ කවුරුහරි අහිංසකයෙක් ඉන්න බව පෙනෙනවා. ඒ නිසා මෙවැනි ක්‍රියා සම්බන්ධයෙන් නීතිය ක්‍රියාත්මක කිරීමේ දී අපක්ෂපාතී විය යුතුයි. කරුණු හරි හැටි සොයා බලා කටයුතු කළ යුතුයි.එහෙම නොකළොත් අපි රණවිරුවන්ට විශාල අසාධාරණයක් කළා වෙනවා. මොකද අපේ රණවිරුවන් රට වෙනුවෙන් විශාල මෙහෙවරක් කරපු අයයි. 'යැයිද ඒ මහතා කියයි. 
සීමා නිර්ණ අභියාචනා විමර්ශන කාලය දිගු වේ.
කොට්ඨාස සීමා නිර්ණය පිළිබඳ අභියාචනා විමර්ශන කාලය දෙසැම්බර් මස 31දා දක්වා දීර්ඝ කරන බව පළාත් සභා හා පළාත් පාලන අමාත්‍ය ෆයිසර් මුස්තාපා මහතා නිවේදනයක් නිකුත් කරමින් සඳහන් කරයි.
කොට්ඨාස සීමා නිර්ණය පිළිබඳ  අභියචනා කමිටුවේ ඉල්ලීමට අනුව අමාත්‍යවරයා මෙම පියවර ගෙන ඇත.
එමෙන්ම සීමා නිර්ණය අභියාචනා විමර්ශන කමිටුවේ කෙටුම්පත මහජනතාව වෙත සහ දේශපාලන පක්ෂවලට ලබාදීමට කටයුතු කරන ලෙසද අමාත්‍යවරයා  එම කමිටුව වෙත උපදෙස් ලබා දී ඇත.ඡන්ද හිමි නාම ලේඛනයට අභියාචනා 76400ක්.
2016 ඡන්ද හිමි නාම ලේඛනය සම්බන්ධයෙන් අභියාචනා 76400 ක් ලැබී ඇති බව මැතිවරණ කොමිසම පවසයි.
එහි අතිරේක මැතිවරණ කොමසාරිස් එම්.එම්. මොහොමඩ් සඳහන් කළේ, එම අභියාචනා විභාගය මේ වන විට සිදු කරන බව ය.
දිස්ත්‍රික් මැතිවරණ කාර්යාල මට්ටමින් එම කටයුතු සිදුවනු ඇති.
2016 ඡන්ද හිමි නාම ලේඛනය සහතික කිරීම ලබන මස මුල් සතියේදී සිදු කරන බව ද ඔහු සඳහන් කළේ ය.
ශ්‍රීලනිප වත්මන් නායකයන්ගේ තීරණ ජනතාව මායිම් කරන්නේ නෑ.
හිටපු ජනාධිපති
ශ්‍රීලංකා නිදහස් පක්ෂයේ වර්තමාන නායකයින් යයි කියාගන්නා අය ගන්නා තීරණ ජනතාව මායිම් කරන්නේ නෑ. අද වනවිට ශ්‍රීලනිප යේ හිටපු
සංවිධායකයින් ඉවත්කර සිටින කැස්බැව හා හෝමාගම පැවැති රැලිවලදි හා අද රත්නපුර රැලියේදී පැමිණ සිටින විශාල ජනතාව ඒ බව කියනවා.
ජනතාව ඉල්ලන දේ දෙන්න මම ලෑස්තියි.වැඩිකල් නොගොස් අපි ඒකාබද්ධ විපක්ෂය ආණ්ඩුව බවට පත්කරනවා. අපේ කිසිකෙනෙකු ආණ්ඩුවට එකතු වන්නේ නැ.ආණ්ඩුවේ සමහර අය අප සමග එකතු විමට සුදානමින් සිටිනවා.
ගිලෙන නැවට පැනිමට කිසිවකුත් සූදානම් නෑ. ගිලෙන නැවෙන් පැනිමට නම් සූදානම් යයි හිටපු ජනපති මහින්ද රාජපක්ෂ මහතා රත්නපුර(8) පැවැති අරගලයට පණපොවමු යන තේමාව යටතේ පැවැති ජනරැලියේ ප්‍රධාන ආරාධිතයා ලෙස සහභාගි වෙමින් කීවේය.
ජනතාව සිටින්නේ හරි පැත්තෙ. ඔවුන් ඉන්නෙ අපිත් එක්කයි. ඩාලි පාරේ බෝඩ් ලැල්ලකට යටවෙලා ඉන්න නායකයො නොවෙයි අපි. අපි තමයි නියම ශ්‍රී ලංකා කාරයො. අද ප්‍රතිපත්ති සියල්ල පාවල දීලා. අද රනිල්,සිරිසේන දෙන්න එකතුවෙලා රට දෙකඩ කරනවා. ව්‍යවස්ථාව සම්පූර්ණයෙන්ම ඉවත්කිරිමට කෙටුම්පත් සකස් කරනවා. මේ රට කෑලිවලට කඩන්න ඉඩදෙන්නේ නැ.
එදා ජනසතු කරපු ආයතන අද වෙන්දේසි කරනවා. අපි මත්තල ගුවන් තොටුපලට වැය කලේ රුපියල් මිලියන 430යි. අද එය විශාල මුදලකට විකිණිමට යනවා. ඒ වගේම ජනතාව සතු දේවල් විකුණමින් ඉන්නවා.අද රත්නපුර ජනතාවට ලැබෙන මැණික් ගලක් හරි මිලකට විකුණගන්න බැරි තත්ත්වයක් උදාවෙලා. රටේ මිනිසුන්ට ඇති දේවල් විදේශිකයිනට විකිණීමට හදනවා.
මේවාට විරුද්ධ වන අපිට දේශද්‍රෝහින් කියනවා. වැරදිකාරයො කරනවා. අද මේ ආණ්ඩුව කරන්නේ මර්ධනය කිරීම විතරයි යයිද හෙතෙම සඳහන් කළේය.
ආර්ථිකයේ කළු පැල්ලම්.
පසුගිය අවුරුදු එකහමාර තුළ ආර්ථිකයේ කළු පැල්ලම් හේදු නිසා හැම රටින්ම ආධාර කරන බව පාර්ලිමේන්තු මන්ත්‍රී එස්.එම්.මරික්කාර් මහතා පවසයි.
හෙතෙම මේ බව පැවසූවේ කොළොන්නාව අඩු ආදායම්ලාභී පවුල් සදහා සිමෙන්ති ලබා දීමේ උත්සවකට එක්වෙමින්ය.
එහිදි වැඩිදුරටත් අදහස් දැක්වූ මන්ත්‍රීවරයා.
අපේ රටේ ආග්‍රාමාත්‍යතුමා දින 1500 ක වැඩපිළිවෙලක් ඉදිරිපත් කරන්න යනකොට එක්කෙනෙක් කියනවා අවුරුද්දයි මාසයක් ගිහින් තියෙන්නේ. එහෙනම් තව 1500 ක් ගියාම පාර්ලිමේන්තුව අවුරුද්දක කාලයක් වැඩි කරන්නද හදන්නේ කියලා. මෝඩකමට අපි මොනවාද කියන්නේ. අපි ආණ්ඩුව බාර ගන්නකොට සම්පුර්ණයෙන්ම කඩන් වැටුණු, විනාශ වුණු ආර්ථිකය සහිත රටක් තමයි බාරගත්තේ. එහෙම වැටිච්ච ආර්ථිකයක් ඊළග දවසේ ඉදන් හදන්න බෑ.ඉස්සෙල්ලා කළු පැල්ලම් ටික හෝදන්න ඕනේ. ඊට පස්සේ තමයි හරි මාවතකට ගෙන යන්න පුළුවන් වෙන්නේ. ගෙවුණු අවුරුදු එකහමාරක් ඇතුළත ඒක අපි කරලා ඉවරයි. අග්‍රාමාත්‍යතුමා යුරෝපයට, චීනයට, ඉන්දියාවට, නවසීලන්තයට ගියත් අර කළු පැල්ලම් ටික මැකුණු නිසා තමයි දැන් හැමෝම ආධාර උපකාර කරන්න ඉදිරිපත් වෙන්නේ. මේ ආධාර උපකාර ලැබුණාම ලබන අවුරුද්දේ මැද වෙනකොට ආර්ථිකය හරි පාරට එයි කියලා විශ්වාස කරනවා. එතකොට බඩු මිල, ඉන්ධන මිල තවත් අඩු කරන්න පුළුවන්,  රැකියා අවස්ථා තවත් වැඩි වෙනවා, නිවාස හා ගමේ සංවර්ධනය වේගවත් වෙනවා. මේත් සමගම රටේ මිනිස්සුන්ට හොදට කාලා ඇදලා ප්‍රජාත්‍රන්ත්‍රවාදීව,යුක්තියට නීතියට යටත්ව ජීවත් වෙන්න පුළුවන් වෙනස් රටක් බවට පත්වෙනවා. වෙනස් රටක් බවට පත් වුනාම ඒකාබද්ධ කල්ලියකෑලි කෑලි වලට සුනු විසුණු වෙලා යන එක නවත්තන්න බෑ.
අපේ ආණ්ඩුව ඇතුලෙත් යම් යම් වැරදි වෙනවා නම් ඒවාට විරුද්ධව ආණ්ඩුව ඇතුලේ ඉදන් කටයුතු කරන එකම ආණ්ඩුවක් මේක. මධ්‍යම අධිවේගී මාර්ගයේ ටෙන්ඩර් එක අවලංගු කරලා අලුත් ටෙන්ඩරයක් දාන්න කියලා තියෙනවා. පසුගිය රජයේ කාලයේදී එහෙම ටෙන්ඩර් අවලංගු කළාද. රුපියල් 100 ක් වියදම් වෙන වැඩේට 400 ක් වියදම් කරපු බව රටම දන්නවා. ඒවා අවලංගු කළේ නෑ. ඒවායින් ගසා කාපු අයට විරුද්ධව පරීක්ෂණ කරනකොට ඒවාට බාධා කරන්න තමයි කටයුතු කරන්නේ. දේශප්‍රේමියා හා ද්‍රෝහීයා කියන්නේ කවුද කියලා ජනතාව දන්නවා. ජනවාරි මාසේ දෙසැම්බර් වෙනකොට ජනතාවගෙන් අපිට අහන්න පුළුවන් මේ වෙනස සැපයිද කියලා එතකොට ඔව්ද නැද්ද කියන එක තමන්ගේ හෘද සාක්ෂීයක් එක්ක විමසා බලන්න කියලා ජනතාවගෙන් ඉල්ලනවා.
ශ්‍රීලනිප අපේක්ෂක පරීක්ෂණයට විශාල පිරිසක්.
පළාත් පාලන නියෝජිත අපේක්ෂකයන් ලෙස උගත් බුද්ධිමත් තරුණ පිරිස් විශාල වශයෙන් සම්මුඛ පරීක්ෂණයට සහභාගිවන වන විදුලිබල හා පුනර්ජනනීය බලශක්ති ඇමැති රංජිත් සියඹලාපිටිය මහතා පවසයි.
ජාති ආගම් භේදයකින් තොරව සිංහල, මුස්ලිම් හා දෙමළ ආදී සියලු ජාතීන් ඉතා උනන්දුවෙන් ශ්‍රී ලංකා නිදහස් පක්ෂය සමඟ අත්වැල් බැඳගනිමින් සිටින බවද ඇමැතිවරයා හෙළි කළේය.
කළුතර දිස්ත්‍රික් ශ්‍රී ලංකා නිදහස් පක්ෂ පළාත් පාලන නියෝජිතයන් තෝරා ගැනීමේ සම්මුඛ පරීක්ෂණය ශ්‍රී ලංකා නිදහස් පක්ෂ මූලස්ථානයේදී ඊයේ (6) පෙරවරුවේ පැවැති අවස්ථාවේදී ඇමැතිවරයා මේ බව කීවේය.
සිංහල දෙමළ මුස්ලිම් ආදී වශයෙන් සියලු ජාතීන් නියෝජනය කරමින් ශ්‍රී ලංකා නිදහස් පක්ෂයේ ගිලිහී ගිය ශ්‍රී ලාංකිකත්වය නැවත වතාවක් ශ්‍රී ලංකා නිදහස් පක්ෂය වටා ගොනුවීම හොඳ ලක්ෂණයක් මෙන්ම පක්ෂයේ අනාගතය සම්බන්ධයෙන් ඉතාමත් සුබවාදී පෙර ලකුණක් බවද සියඹලාපිටිය මහතා පෙන්වා දුන්නේය.
කළුතර දිස්ත්‍රික් පළාත් පාලන ආයතන සඳහා ශ්‍රී ලංකා නිදහස් පක්ෂයේ අ‍පේක්ෂකයන් තෝරාගැනීමේ සම්මුඛ පරීක්ෂණය පැවැත්වු බවත් මේ සඳහා සහභාගී වූ විශාල ප්‍ර‍මාණයක් අලුත් මුහුණු පැමිණ සිටි බවත් හෙතෙම කීවේය.
පක්ෂයට අවශ්‍ය තරුණ උගත් බුද්ධිමත් ඒ වගේම දේශපාලනයට කැපකිරීමක් කළ හැකි තරුණ සහ කාන්තා පිරිසක් මෙම සම්මුඛ පරීක්ෂණය සදහා ඉදිරිපත්වීම පක්ෂයේ අනාගතය පිළිබඳ හොඳ ලක්ෂණයක් බවද රංජිත් සියඹලාපිටිය මහතා වැඩිදුරටත් කීය.
මෙම අවස්ථාව සදහා කළුතර දිස්ත්‍රික්කයේ අපේක්ෂකයන් සහ ජනතාව අතිවිශාල පිරිසක් සහභාගී වූහ. 
පාර්ලිමේන්තු මන්ත්‍රී එස්.එම්.මරික්කාර් මහතා මේ බව පැවසූවේ තම විමධ්‍යගත අරමුලින්  කොළොන්නාවේ ග්‍රාම සංවර්ධන සමිතී සදහා උත්සව භාණ්ඩ පරිත්‍යාග කිරීමේ උත්සවයකට එක් වෙමින්ය.
එහිදී වැඩිදුරටත් අදහස් දැක්වූ ඒ මහතා,
“තවමත් මහා පරිමාණ හොරකම් , චංචා දූෂණ, මිනිමැරුම්, ප්‍රචණ්ඩත්වය ගැන පරීක්ෂණ කරගෙන යන කොට අපේ ලංකාවේ මිනිස්සුන්ට හදිසි නිසා අහනවා කෝ දැන් මුකුත් වෙන්නේ නෑනේ කියලා කවුරුවත් අල්ලන්නේ නෑනේ කියලා. මේ ළගදී සමාජ ජාල වෙබ් අඩවි වලටත් ගියා මේ ආණ්ඩුව ආවට පස්සේ දෙන්නෙක් ගොඩ ආවා කියලා, කවුද තාජුඩීන් හා ලසන්ත වික්‍රමතුංග කියලයි. ඒ දෙන්නගේ මිනී ඉක්මනට ගොඩ ගත්තේ කරපු පරීක්ෂණ හංගලා තිබ්බා ඒවා අදින්න විතරයි අපිට තිබුණේ. අනිත් ඒවත් මුල ඉදලා අගට හොයා ගෙන යන්න තියෙනවා ඒවා නීතිමය රාමුවෙන් කෙරීගෙන ගිහින් ඉවරයි. ඔය කෑ ගහන අයට කියන්න තියෙන්නේ අවුරුදු එකහමාරකට වඩා නිකං හිටියේ නෑ ඒවායේ පරීක්ෂණ කෙරීගෙන ගියා දැන් පරීක්ෂණ වල අවසාන හරියට ඇවිල්ලා තියෙන්නේ ලෑස්ති වෙයල්ලා මංචු කුට්ටම දාගෙන , කලුපාට සූට් එකක් දාපු නීතීඥ මහත්මයෙක් එක්ක මොකද ස්ථිර වශයෙන්ම මේ අපරාධ කරපු අයට හිරේ යන්නම වෙනවා. මේ දේවල් වලින් ඒ ගොල්ලෝ හිරේට යන විට , ඒ කාලයට සාපෙක්ෂව ජනතාවට ආර්ථීක වශයෙන් ගොඩ එන්නත් පුළුවන් වෙයි. මේ ආණ්ඩුව නීතිය යුක්තිය සාධාරණව ක්‍රියාත්මක කරනවා අනවශ්‍ය අත පෙවීම් ඇගිලි ගැසීම් නෑ .ඒ නිසා හැම අතින්ම සාධාරණ තීන්දු තීරණ ලැබෙයි කියලා අපි විශ්වාස කරනවා.”
අගමැතිගෙන් නවසිලන්ත ව්‍යාපාරිකයන්ට ආරාධනාවක්.
ඉන්දීය සාගරයේ මූල්‍ය මධ්‍යස්ථානයක් බවට පරිවර්තනය වන ශ්‍රී ලංකාවේ ආයෝජනය කිරීමේ අවස්ථාව උදා කර ගන්නැයි අග්‍රාමාත්‍ය රනිල් වික්‍රමසිංහ මහතා ශ්‍රී ලංකා හා නවසීලන්ත ව්‍යාපාරික ප්‍රජාව හමුවෙමින් පැවසීය.
ඔක්තෝබර් 01වන දා ඕක්ලන්ඩ් නුවර වෙළඳ සහ ව්‍යවසාය මධ්‍යස්ථානයේ පැවති ශ්‍රී ලංකා - නවසීලන්ත ව්‍යාපාරික කවුන්සිල රැස්වීම අමතමින් රනිල් වික්‍රමසිංහ මහතා වැඩිදුරටත් පැවසූයේ  ඉදිරියට යාමට නම් කුඩා වුව ද, මහා පරිමාණ වුව ද නව ආර්ථික වෙළෙඳපොළ හා නව නිෂ්පාදනය හඳුන්වා දිය යුතු බවය.නවසීලන්තයේ තෙදින නිල සංචාරය සඳහා ශක්තිමත් දූත පිරිසක් සමග තමා පැමිණියේ දෙරට අතර වාණිජ හා කර්මාන්ත කටයුතු පුළුල් කිරීමේ අවස්ථාවන් පිළිබඳව සොයා බැලීම සඳහා බව පැවසූ ශ්‍රී ලංකා අග්‍රාමාත්‍යවරයා දෙරටේ ස්ථාපිත කිරීමට නියමිත මහකොමසාරිස් කාර්යාල මගින් මෙම වැඩපිළිවෙළ තව තවත් ශක්තිමත්ව ඉදිරියට ගෙන යා හැකි බව තමන් විශ්වාස කරන බව ද පැවසීය.
කෘෂිකර්මාන්ත, ධීවර, සත්ව නිෂ්පාදන සහ සංචාරක ක්ෂේත්‍රය පිළිබඳව නවසීලන්තයේ නව තාක්‍ෂණය ශ්‍රී ලංකාවට ලබාගත යුතු ආකාරය පිළිබඳව ද වික්‍රමසිංහ මහතා මෙහිදී පැහැදිලි කළේය.
පසුගිය පෙබරවාරි මාසයේ දී ශ්‍රී ලංකාවට පැමිණි නවසීලන්ත අග්‍රාමාත්‍යවරයා, නවසීලන්ත ආයෝජකයන් ශ්‍රී ලංකාවට ගෙන්වා ගැනීමේ ක්‍රමවේදය පිළිබඳව දැක්වූ අදහස් ද අග්‍රාමාත්‍යවරයා මෙම අවස්ථාවේදී සිහිපත් කළේය. 
මෙම අවස්ථාවට අග්‍රාමාත්‍ය කාර්ය මණ්ඩල ප්‍රධානි, නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක, විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු, නගර සැලසුම් හා ජල සම්පාදන රාජ්‍ය ඇමතිනි සුදර්ශනි ප්‍රනාන්දුපුල්ලේ, විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා, අග්‍රාමාත්‍ය ලේකම් සමන් ඒකනායක, අග්‍රාමාත්‍ය ජ්‍යෙෂ්ඨ උපදේශක චරිත රත්වත්තේ, ඕස්ට්‍රේලියාවේ සහ නවසීලන්තයේ ශ්‍රී ලංකා මහකොමසාරිස් සෝමසුන්දරම් ස්කන්ධකුමාර්, විදේශ කටයුතු අමාත්‍යංශයේ නැගෙනහිර ආසියා සහ ශාන්තිකර කලාපීය අධ්‍යක්‍ෂිකා සාවිත්‍රී පානබොක්කේ යන මහත්ම මහත්මීහු ද එක්ව සිටියහ.
අගමැති නවසීලන්තයට.
අග්‍රාමාත්‍ය රනිල් වික්‍රමසිංහ නවසීලන්ත සංචාරයක් සඳහා දිවයිනෙන් පිටත්ව ගොස් තිබේ.
ශ්‍රී ලංකන් ගුවන් සේවයට අයත් යු.එල්.308 දරණ ගුවන් යානයෙන් අග්‍රාමාත්‍යවරයා  සහ දූත පිරිස කටුනායක ජාත්‍යන්තර ගුවන්තොටුපොළෙන් අද දහවල් 12.30ට  පිටත්ව ගියේය.අග්‍රාමාත්‍ය රනිල් වික්‍රමසිංහ සමග නවසීලන්ත සංචාරය සඳහා  10 දෙනෙකුගෙන් සමන්විත දූත පිරිසක් එක්ව සිටි අතර මෙරට අග්‍රාමාත්‍යවරයෙකු නවසීලන්තයේ නිල සංචාරයක නිරත වන පළමු අවස්ථාව මෙය වෙයි.
උතුරේ ජාතිවාදය ඇවිස්සීම දකුණට උඩගෙඩි දීමක්.
පසුගියදා උතුරේ මහ ඇමතිතුමා විසින් උතුරේ ජාතිවාදය ඇවිස්සීම පිණිස කරන ලද ප්‍රකාශය දකුණේ ජාතිවාදීන්ට උඩ ගෙඩි දීමක් වන බව පාර්ලිමේන්තු මන්ත්‍රී එස් .එම්.මරික්කාර් මහතා පවසන ලදී.
හෙතෙම මේ බව පැවසුවේ රත්මලාන අත්තිඩිය ප්‍රදේශයේ ක්‍රීඩා සමාජ සදහා ක්‍රීඩා භාණ්ඩ ලබා දීමේ උත්සවයකට එක් වෙමින්ය.
"යාපනයේ සිටින උතුරු පළාත් මහ ඇමති විග්නේෂ්වරන් මහත්තයායි  ඒකාබද්ධ විපක්ෂයයි අතර ඩීල් එකක් තියෙනවාද කියලාසැකයක් තියෙනවා. මොකද සංහිදියාව තියෙනවා මේ රටේ, නිදහස තියෙනවා,ප්‍රජාත්‍රන්ත්‍රවාදය , නිතීය,යුක්තිය, සාධාරණය ක්‍රියාත්මක වෙමින් පවතිනවා වර්තමානය වන විට.   එවැනි වාතාවරණයක් තුළ විග්නේෂ්වරන් මහත්තයා උතුරේ අන්තවාදය වපුරලා මේ රටේ නැවත අරගලයකට ගෙන උත්සහ කරන්නේ ඒකාබද්ධ කල්ලියේ කොන්ත්‍රාත්තුවකද කියලා හිතෙනවා . එහෙම හිතෙන්නේ මොකද උතුරේ ජාතිවාදය අවුස්සනකොට මේ අයට උඩගෙඩි දීමක් වෙනවා දකුණේ ජාතිවාද අවුස්සන්න. මේ වගේ ඩීල් එකක් ගිහින් නැවත මේ රට ලේ විලක් කරලා ඒ ලේවිල මතින් බලයට එන්න දරන වෑයමක් මෙන්ම,  බලයට ඇවිල්ලා හොරකම් කරන්න මීනීමරන්න, සියළු දෙනා ණය කාරයෝ කරන්න යන ගේමක් ද කියලා අපට සැක සිතන්න පුළුවන්. එහෙම ගේමක් නම් අපි කියන්නේ මොන තත්වෙන් ආවත් ඡන්දයක් නෑ. ඒ වගේම උතුරේ මහ ඇමති විග්නේෂ්වරන්ට ගෙදර යන්න වෙනවා ඊළග පාර්ලිමේන්තු මැතිවරණයට කලින් තියෙන පළාත් සභා මැතිවරණයේදී. ඉතින් ඒ නිසා මේ රටේ ඉපදුන සියළුම දෙනාටම ශ්‍රී ලාංකිකයෝ ලෙස හිතලා.මේ සියළු දෙනාම අපේ රට අපේ රට වෙනුවෙන් පෙනී සිටින තත්වයක් ඇති කරලා. අපිට  ශ්‍රී ලාංකිකයන් කියන මානසිකත්වයෙන් ජීවත් වෙන්න පුළුවන් වෙන්න ඕනේ. එසේ නැතිව ජාතීන් අනුව බෙදලා  මේ රට වෙන් කරන්න  අපේ ආණ්ඩුව ඉඩ දෙන්නේ නෑ."
සාමය හා සංහිඳියාව ස්ථාපිත කිරීමට හැකි වුණා.
යුද්ධයෙන් පසුව මේ රටේ ව්‍යාප්ත වූ ජාතිවාදය හා ආගම්වාදය තුරන් කර සාමය හා සංහිඳියාව ස්ථාපිත කිරීමට යහපාලන ආණ්ඩුවට හැකිවූ බව අගමැති රනිල් වික්‍රමසිංහ මහතා ප්‍රකාශ කළේය. මේ රට තුළ ස්ථාපිත කළ සාමය හා සංහිදියාව සුරක්ෂිතව ශක්තිමත් කිරීමට  තවත් අවුරුදු දෙක තුනක් ගතවනු ඇතැයිද ඒ සම්බන්ධයෙන් ගත යුතු සෑම ක්‍රියාමාර්ගයක්ම ගන්නා බවද අගමැතිවරයා සඳහන් කළේය.
ජාත්‍යන්තර සාම දිනයට සමගාමීව වයඹ පළාත් මාධ්‍යවේදීන් අතර පාර්පලිමේන්තු සංකීර්ණයේදී පසුගියදා පැවැති උත්සවයේදී මේ බව කී වික්‍රමසිංහ මහතා මර්දනයෙන් හා දූෂණයෙන් ඉදිරියෙන්ම සිටි අපේ රට යහපාලනය තුළින් සාමකාමි රටක් බවට පත්වී ඇති බවද පෙන්වා දුන්නේය.
රාජපක්ෂ රෙජීමයේ මර්දනකාරී අගාම්වාදී වැඩපිළිවෙළ නිසා අනෙකුත් ආගම් සේම බෞද්ධ ආගමට ද විශාල බලපෑමක් එල්ල වූ බවත් මල්වතු පාර්ශ්වය දෙකඩ කිරීමට තරම් රාජපක්ෂ රෙජීමයේ පිරිස් සැලසුම් කළ බවත් රනිල් වික්‍රමසිංහ මහතා පැවසීය.
යහපාලනයක් දිනා දීමට වෘත්තිය සමිති පුරවැසි සංවිධාන හා නිදහසේ කතා කිරීමට කැමැති මාධ්‍යවේදීන් එකට එක් වූ බවත් ඔවුන් පැතූ නිදහස සහ යහපාලනය ලබාදීම වෙනුවෙන් කටයුතු කරන බවත් අගමැතිවරයා කීය. එහිදී අදහස් දැක්වූ අගමැති රනිල් වික්‍රමසිංහ මහතා, ලෝක සාම දිනය මිට පෙර 2013 වසරේ සමරන්න බැරි වුණා. යුද්දය අවසන් වුණට පස්සේ අපි හිතුවේ සාමාන්‍ය නිදහසක් ඇතිවේයැයි අපි විශ්වාස කළා. නමුත් යුද්ධය මුවාවෙන් රටේ තිබෙන නිදහස තවත් සීමා කරන්න පසුගිය වසරවල කටයුතු කළා. විශාල මර්දනකාරි පාලනයක් මේ රටේ ඇති වුණා. නිදහසේ කතා කරන මාධ්‍යවේදීන්ට බලපෑම් කළා. සමහර මාධ්‍යවේදීන් නිදහස ආරක්ෂා කරන්න කාරණය අමතක කළා. නිදහස් මාධ්‍ය ආරක්ෂා කිරිමට සමහරු කැපවීමෙන් කටයුතු කළා. ඒ සඳහා සිවිල් සංවිධාන එක්ව කටයුතු කළා.
අනෙකුත් වෘත්තිය සමිති නිශ්ශබ්ද කරවන්න උත්සාහ කළා. සේවක මහත්වරුන්ට වෙඩි තියන්න උත්සාහ කළා. මේ රටේ මර්දනය ක්‍රියාත්මක වුණේ ඒ විදිහටයි. රාජපක්ෂය රෙජිමය ඒකාධිපති පාලයනයක් ගෙන ගියා වගේම දූෂණයත් ගෙන ගියා. දූෂණය ගැන පාර්ලිමේන්තුවේ කතා කරන්න අපි ආරම්භ කළා. රට වටේ ගිහින් දූෂණය ගැන අපි කතා කළා. ඒ පණිවුඩය රට වටේ යන ගමන් ජාතිවාදය අගාම්වාදය නතර කරන්න අප කටයුතු කළා. පසුගිය ආණ්වේ හිටපු ඇතැම් අය ජාතිවාදය වපුරවමින් සිටිනවා.
ත්‍රස්තවාදිය නැති තැන ත්‍රස්තවාදී බියක් ඇති කිරිමට උත්සාහ කරනවා. ත්‍රස්තවාදය මවා පෙන්වන ඔවුන් දැන් කොටි නායකයකු වන කේපී එක්ක ගනුදෙනු කරනවා. මේ රටේ විශේෂයෙන් යාපනයේ මධ්‍යවේදීන් විශාල ප්‍රමාණයක් මර්දනය කිරිමට රාජපක්ෂ රෙජිමය කටයුතු කළා. අනෙක් පැත්තෙන් ආගම් භේදය ආරම්භ කළා.
ආගම්වලට විරුද්ධව විශාල ව්‍යාපාරයක් ගෙන ගියා. මුස්ලිම් ජනතාව විරුද්ධව විශාල ව්‍යාපාරයක් ගෙන ගියා. රට බය කරන්න මර්දනය කරන්න ජාතිවාදය ඇති කරන්න මේ අය උත්සාහ කළා. අනෙකුත් ආගම් විතරක් නොවෙයි බෞද්ධ ආගමටත් මුහුණු දෙන්න වුණා. මල්වතු පාර්ශ්වය දෙකඩ බෙදන්න උත්සාහ කළා. ආණ්ඩුවේ ඇතුලේ ඉන්න පක්ෂත් වෘත්තිය සමිතිත් පුරවැසි සංවිධානත් එක්ක පොදු අපේක්ෂක මෛත්‍රීපාල සිරිසේන ජනාධිපතිතුමා පත් කර ගත්තා. අද නිදහස ලබා දී තිබෙනවා. අද කියනවා යහපාලනය නිසා නිදහස වැඩිවෙලා කියා සමහරු කියනවා. මෙයින් අපි සෑහිමකට පත්වෙන්නේ නැහැ. අපට තිබෙන්නේ සාමය හා සංහිඳියාවය ඇති කිරිමට තව අවුරුදු කිහිපයක් ඕන. ජාතික ආණ්ඩුවේ මන්ත්‍රීවරුන්ට විවිධ මත තිබෙනවා. නමුත් මේ රටේ සාමය සංහිදියාව ඇති කිරිමට සියලුදෙනා එකම මතයක සිටිය යුතුයි. ජාත්‍යන්තර සාමය දිනයේදී අපගේ මූලික අරමුණ ලංකාවේ සාමය හා සංහිඳියාව ඇති කිරිමටයි. මාධ්‍යවේදීන් මේ පිළිබඳ විශාල කාර්යක් තිබෙනවා. ඔබලාගේ කාර්ය භාරය ඉටු කරන්න. නිදහස් මාධ්‍යයක් ඔබට අවශ්‍යනම් ඒ සඳහා ඔබලාම කටයුතු කරන්න. 
ඒකාබද්ධය අයිස් කන්දක් වගේ : මරික්කාර්.
කාබද්ධ විපක්ෂය තනිකරම අයිස් කන්දක් වගේ උඩින්, මැදින් සහ දියවෙලා යන්නක් බව පාර්ලිමේන්තු මන්ත්‍රී එස්.එම්. මරික්කාර් මහතා විසින් කොළොන්නාවේ පැවැති විශේෂ සෞඛ්‍ය සායනක් නිරීක්ෂණය කිරීමට එක් වෙමින් පවසන ලදී.
එහිදී මන්ත්‍රීවරයා වැඩිදුරටත් මෙලෙස අදහස් දක්වන ලදී. පසුගිය කාළේ  ආණ්ඩුවට දෝෂාරෝපණය කර කර හිටියා හොරු අල්ලන්නේ නෑ. වැරදි කරුවන්ට දඩුවම් දෙන්නේ  නෑ කියලා. දැන් ගෙවුණු සති දෙක ඇතුලත ආණ්ඩුවේ ජනප්‍රියතාව ඉතා ඉහළට ගිහින්. එක පැත්තකින් ශ්‍රී ලංකා නිදහස් පක්ෂය සංවත්සරය ඉතා සාර්ථක ආකාරයෙන් පැවැත්වුනා. අනික් අතින් එක්සත් ජාතික පක්ෂයේ සංවත්සරයට ලොකුම සෙනග ගෙනල්ලා මේ ආණ්ඩුවේ බලය අපි පෙන්නුවා. ඒ එක්කම පසුගිය කාලේ විභාග වෙමින් පවතින  නඩුවලට අදාලව වැරදි කරුවන් හිරේට යනවා, තවත් අය පරික්ෂණ කරලා අත්තඩංගුවට ගන්නවා.  ඒකාබද්ධ විපක්ෂයේ අය කියන්නේ අද කවුද හෙට කවුද කියලා හිතාගන්න බෑ කියලයි. මේක ඔවුන්ට නෙමෙයි හිතා ගන්න බැරි අපිටයි හිතා ගන්න බැරි. හොරකම් කරපු අය තමයි දන්නේ තමන් කරපු හොරකමේ ස්වභාවය මොකක්ද? ඒකේ බරපතලකම මොකක්ද සහ ඒ අනුව අත්තඩංගුවට පත්වෙනවාද නැද්ද කියලයි. ඒ වගේම පසුගිය කාලේ රාජ්‍ය බලය සහ මුදල් බලය කියන දෙක මුල් කරගෙන හදා ගත්තු කෘතිම බලවේලයක් මේක. රාජ්‍ය බලය නැතිවෙනකොටත් කළු සල්ලි එළියට දාන්න  බැරි වෙනකොටත් බලය රදවා තබා ගැනීම අමාරු වෙලා තියෙනවා. මේ සියල්ලත් එක්ක අපිට කියන්න පුළුවන් එක්බද්ධ විපක්ෂය අයිස් කන්ද දියවෙනවා වගේඋඩිනුත් , යටිනුත් සහ මැදින් දියවෙනවා කියලා. ඒ වගේමදැන් පායන කාලේ වැඩිවෙනකොට ඉක්මනට දියවෙනවා.පායන කාලේ කියන්නේ මොකක්ද කරන පරීක්ෂණ වල අවසාන හරිය එන එකයි. ඒ නිසා පරීක්ෂණ අවසාන නිසා ඉක්මනින්ම දියවෙනවා.
රණවිරුවන් දඩයම් කරන්නේ යැයි ගෙන යන ප්‍රචාර සාවද්‍යයි.
ඇමැති රුවන් විජයවර්ධන
දශක තුනක් පුරා මෙරට ත්‍රස්තවාදය පරාජයට පත්කරමින් නිදහස් රටක් නිර්මාණය කිරිමට කැපවු රණවිරුවන් දඩයම් කරන බවට ඒකාබද්ධ විපක්ෂය ගෙනයන සාවද්‍ය ප්‍රචාරය තමන් මුළුමනින්ම ප්‍රතික්ෂේප කරන බව ආරක්ෂක රාජ්‍ය අමාත්‍ය රුවන් විජයවර්ධන මහතා පැවසීය.
කොස්ගම සාලාව යුද හමුදා කඳවුරේ සිදුවු පිපිරීමෙන් පීඩාවට පත්වු පවුල් 311ක් වෙත අමාත්‍ය රුවන් විජයවර්ධන මහතාගේ ඉල්ලීම පරිදි ලිට්රෝ ගෑස් සමාගමේ පූර්ණ අනුග්‍රහයෙන් ගෑස් ටැංකි, ගෑස් ළිප් ඇතුළු උපකරණ බෙදාදිමේ අවස්ථාවට එක්වෙමින් පසුගියදා (14) ආරක්ෂක රාජ්‍ය අමාත්‍යවරයා සඳහන් කළේ හමුදාව නියෝජනය කළ පුද්ගලයන් කිහිප දෙනකුට අධිකරණය ලබා දී ඇති තීන්දු වත්මන් රජය ලබාදී ඇති තීන්දු ලෙස ඒකාබද්ධ විපක්ෂයේ පිරිස් අර්ථකථනය කරමින් ඇති බවයි.
එහිදී වැඩි දුරටත් අදහස් දැක්වු ආරක්ෂක රාජ්‍ය අමාත්‍ය රුවන් විජයවර්ධන මහතා
“වත්මන් රජය බලයට පත්වු පසුව තමයි නීතියේ ආධිපත්‍යයට රට පත් වෙමින් තිබෙන්නේ. මීට පෙර බලයේ සිටි මහින්ද රාජපක්ෂ මහතාගේ රජය සමයේ වගේ අධිකරණයට, පොලීසියට දැන් බලපෑම් නෑ. ඒ කාලේ අධිකරණය, පොලීසිය මුළුමනින්ම වගේ අක්‍රිය කර තිබුණේ. එදා ඔවුන්ගේ දේශපාලන බල අධිකාරිය මඟින් නීතිය යටපත් කරමින් රටේ පාලනය ගෙනගියා. 2015 ජනවාරි 08 න් පසුව එම තත්ත්වය අපි වෙනස් කළා.
ඉකුත් දා අධිකරණය මඟින් යුද හමුදාව නියෝජනය කළ නිලධාරියකුට රුපියල් ලක්ෂ 20 මුදලක් මියගිය එල්.ටී.ටී.ඊ. සැකකරුවකුගේ පවුලේ සාමාජිකයකුට ගෙවන ලෙස නියෝගයක් දී තිබෙනවා. එම සිදුවීම අවුරුදු 17කට පෙර සිදුවු සිදුවීමක්. දීර්ඝ කාලයක් අධිකරණයේ විභාග වෙමින් තිබු නඩුවක තීන්දුවක්. අපිට බෑ අධිකරණ තීන්දු වෙනස් කරන්න. තීන්දු වෙනස් කරගන්න පුළුවන් වර්තමානයේ අධිකරණ ක්‍රියාවලියෙන් පමණයි. අධිකරණ තීන්දු වත්මන් රජය දෙන තීන්දු විදියට ඒකාබද්ධ විපක්ෂය අද අර්ථකතනය කරනවා. ඒ අය කරපු වැරදි දේ අපේ රජයෙන් වෙනස් කළා. අපිට අවශ්‍ය නෑ රණවිරුවන්ට දඬුවම් කරන්න. ඔවුන් දඩයම් කරනවා කියන්නේ බලලෝභි පිරිසක්.
පසුගිය රජය රණවිරුවන්ට මොනවාද කළේ කියලා මම ඒකාබද්ධ විපක්ෂයේ පිරිස්වලින් අහන්න කැමතියි. ආරක්ෂක අංශ සාමාජිකයන් ලවා කාර්රේස් පදින්න වැලි කො‍ට්ට ඇද්දා, කාණු, ඇළමාර්ග සුද්ද කරා, පාරවල් අතුගෑවා. රාජපක්ෂ රෙජිමය එහෙමයි එදා වැඩ කළේ. යුද්ධය දිනවපු ෆීල්ඩ් මාර්ෂල් සරත් ෆොන්සේකා මහතා අසාධාරණ අයුරින් සිරගත කළා.
ඒ වගේම එදා ජාත්‍යන්තර වශයෙන් අපේ ආරක්ෂක අංශවලට තිබු තැන, අභිමානය අහිමිවන අයුරින් වැඩකළා. අද වන විට අපි ඒ තත්ත්වය වෙනස් කර තිබෙනවා.
වර්තමාන ලෝකයේ බලවත් රටවලින් අපේ ආරක්ෂක අංශ වෙත පුහුණු ඉඩ ප්‍රස්ථා වැඩි වශයෙන් ලබා දෙනවා. මට පුළුවන් වුණා පසුගියදා බ්‍රිතාන්‍යයේ පැවැති එක්සත් ජාතීන්ගේ ආරක්ෂක අමාත්‍යවරුන්ගේ සමුළුවේදි අපේ රටේ ත්‍රිවිධ හමුදාවේ විනය, පුහුණුව සහ දක්ෂතා ගැන එම සංවිධානයටත් අනෙකුත් රටවල ආරක්ෂක ඇමැතිවරුන්ට කරුණු ඉදිරිපත් කරන්න. එම සමුළුවේදි අපේ රටේ ආරක්ෂක අංශ පිළිබඳ ලොකු ගෞරවයක්, පිළිගැනීමක් ඇතිවුණා. එහි ප්‍රතිඵල විදියට ඉදිරියේදී එක්සත් ජාතීන්ගේ මානුෂීය මෙහෙයුම්වලට වැඩි වශයෙන් සහභාගී වෙන්න අපේ රටේ ත්‍රිවිධ හමුදාවට, පොලීසියට ඉඩ ප්‍රස්තා ලැබෙනවා. අපි රජයක් විදියට වගේම ආරක්ෂක අමාත්‍යාංශය ලෙස කටයුතු කරන්නේ.
විශේෂයෙන්ම පසුගියදා කොස්ගම, සාලාව ප්‍රදේශයේ යුද හමුදා කඳවුර පිපිරීමෙන් පීඩාවට පත්වූ ජනතාවට සහන සලසන වැඩපිළිවෙළ රජයක් විදියට අපි ඉදිරියටත් සිදුකරනවා. මේ පරිත්‍යාගය එම වැඩපිළිවෙළේ තවත් පියවරක්. ජනතාවගේ නිවාස යළි ගොඩනැඟීමට කැපවූ හමුදා සාමාජිකයන්ට මගේ ස්තූතිය පිරිනමනවා. ඒ වගේම ඒ වෙනුවෙන් කැපවූ රාජ්‍ය නිලධාරීන්ටත් ප්‍රණාමය පුද කරනවා.
යළිත් මෙවැනි පිපිරීම් ඇතිනොවන ආකාරයේ වැඩපිළිවෙළ ආරක්ෂක අමාත්‍යාංශය විදියට අපි අරගෙන තිබෙනවා. පුපුරණ ද්‍රව්‍ය ජනතාව නොමැති ආරක්ෂිත ප්‍රදේශවල භූගත බංකරවල ආරක්ෂිතව ගබඩාකිරීමේ පියවර මේ වන විට ගෙන තිබෙනවා යැයි පැවසීය. පීඩාවට පත්වූ ජනතාව වෙනුවෙන් ගෑස් සිලින්ඩර්, ළිප් ඇතුළු උපකරණ පරිත්‍යාග කළ ලිට්රෝ ගෑස් සමාගමට ආරක්ෂ රාජ්‍ය අමාත්‍යවරයා විශේෂ ස්තූතිය පුදකළේය. 
රටපුරා පිහිටි සිනමා ශාලා 145ක් කෙටි කලකින් ඩිජිටල්කරණයට.
ජනමාධ්‍ය ඇමැති ගයන්ත කරුණාතිලක
රටපුරා පිහිටි සිනමා ශාලා 145 ඉතා ‍කෙටි කලකින් ඩිජිටල්කරණය කිරීම සඳහා අවශ්‍ය ක්‍රියාමාර්ග ගන්නා බව පාර්ලි‍මේන්තු ප්‍රතිසංස්කරණ හා ජනමාධ්‍ය ඇමැති ගයන්ත කරුණාතිලක මහතා පාර්ලි‍මේන්තු‍වේ දී ඊ‍යේ (8) පැවසීය.
සිනමා ශාලා හිමියන්ට මුදල් ‍වෙන්කළ ‍නොහැකි අවස්ථාවල දී එවැනි සිනමා ශාලා ඩිජිටල්කරණය ‍සඳහා සහන ණය ක්‍රමයක් ලබාදීම සම්බන්ධ‍යෙන් අවධානය ‍යොමුකර ති‍බෙන බව ‍පෙන්වාදුන් ඒ මහතා ප්‍රවේශ පත්‍ර ගාස්තු‍වෙන් ඉතා සුළු මුදලක් ‍මේ ‍වෙනු‍වෙන් ‍වෙන්කරන්නට අවධානය ‍යොමුකර ති‍බෙන බවද සිනමාව, ‍ටෙලිනාට්‍ය සහ සංස්කෘතිය දියුණු කිරීම ‍වෙනු‍වෙන් පියවර ගන්නා බවද සඳහන් ක‍ළේය. තම හැකියාව අනුව සිනමා ශාලා 40ක් පමණ එම සිනමා ශාලා හිමියන්ගේ ප්‍රතිපාදන ‍මත ‍මේ වනවිට ඩිජිටල්කරණය කර ති‍බෙන බවද ‍හෙ‍තෙම ‍පෙන්වා‍ දුන්නේය.
කතානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තුව ඊයේ (8) පෙරවරු 10.30 ට රැස්විය. නිවේදන, ලිපි ලේඛන හා මහජන පෙත්සම් සහ අමාත්‍යාංශ නි‍වේදන ඉදිරිපත් කිරී‍මෙන් අනතුරුව වාචික පිළිතුරු අ‍පේක්ෂා‍වෙන් මන්ත්‍රීවරු අසන ලද ප්‍රශ්නවලට අදාළ ඇමැතිවරු පිළිතුරු ලබා දුන්හ.
නි‍යෝජ්‍ය කාරක සභා සභාපති ‍ශෙල්වම් අ‍ඩේකලනාදන් මහතා මුලසුනට පැමිණි‍යේය.
සභාව කල්තබන අවස්ථා‍වේ ශ්‍රී ලාං‍කේය සාහිත්‍යය, කලාව සහ කලාකරුවන් මුහුණ‍දෙන ගැටලු සම්බන්ධ‍යෙන් වන ‍යෝජනාව පිළිබඳ විවාදය ආරම්භ කළ ‍කොළඹ දිස්ත්‍රික් මන්ත්‍රී අනුර කුමාර දිසානායක මහතා (ජ.වි.‍පෙ),
රටක ජනතාවට රස වින්දනය අවශ්‍ය ‍වෙනවා. බාල වර්ග‍යේ ‍ටෙලිනාට්‍ය, හඬ කවන ලද ‍ටෙලි නාට්‍ය අද වනවිට නරඹන්නන්ට පුරුදු කර ති‍බෙන ‍දේ කුමක් ද ? ආණ්ඩුව විසින් ප්‍රතිපත්ති තීරණ ‍ගෙන නිර්මාණකරුවන්ට සිය නිර්මාණ ‍වෙනු‍වෙන් අවස්ථාව දියයුතු ‍වෙනවා. සාහිත්‍ය, කලා ක්‍ෂේත්‍රය සම්බන්ධ‍යෙන් සහ නිර්මාණකරුවන් මුහුණ‍දෙන ගැටලු සම්බන්ධ‍යෙන් අද දින සාකච්ඡා ‍කෙ‍රෙනවා. මුළු ක්‍ෂේත්‍රයම බිඳවැටී ති‍බෙන අවස්ථා‍වක එක් කුළුණක් ‍ලෙස කලා ක්‍ෂේත්‍රය නැඟී සිටිය ‍නොහැකියි. සියලු මිනිස් සබඳතා බිඳ වැටී ති‍බෙනවා. සියල්ල බිඳ වැටුණු තැන කලා ක්‍ෂේත්‍රය පමණක් ආරක්ෂා වියයුතු යැයි සිතන්න බැහැ. අද වනවිට සමස්ත සමාජයම නරුම වී ති‍බෙනවා.
කලා ක්‍ෂේත්‍ර‍‍යේ අවශ්‍යතා ඉටු කිරීම ‍වෙනු‍වෙන් එම අමාත්‍යාංශය ර‍ටේ ප්‍රබල අමාත්‍යාංශයක් බවට පත්කළ යුතු ‍වෙනවා. ‍මේ අංශය දියුණු කරන බවට ජනාධිපතිවරයාණයට ‍පෙර සඳහන් කළා. ‍මේ ක්‍ෂේත්‍රය පිළිබඳව වැදගත් අවශ්‍යතාවක් ‍කොට සළකා කටයුතු කළයුතු ‍වෙනවා. ‍මේ අමාත්‍යාංශ ‍වෙන්කිරීම තුළින් ආණ්ඩු‍වේ දැක්ම ‍පෙන්නුම් කර ති‍බෙනවා. පැරැණි ආණ්ඩුවලින් වත්මන් ආණ්ඩුව කිසිඳු අයුරින් ‍වෙනස් වී නැහැ. නරුම භාවයට පත් සමාජයක් අපි ඉදිරි‍යේ ති‍බෙනවා. එය ‍වෙනස් කරන්න කලාවට, සංස්කෘතියට ඉහළ ‍මෙ‍හෙවරක් කරන්න පුළුවන්. එම ක්‍ෂේත්‍රයට විශාල වගකීමක් ඒ ‍වෙනු‍වෙන් පැවරී ති‍බෙනවා. නිර්මාණකරුවන් බිහිකළ යුතු ‍වෙනවා. චිත්‍රපටය එක් මාධ්‍යයක් ‍වෙනවා. ‍ටෙලිනාට්‍ය, ‍වේදිකා නාට්‍ය, ‍පොල්පත්, වීදි නාට්‍ය නිර්මාණයක් සමාජය ‍වෙත ‍ගෙන යාමට උපකාරී ‍වෙනවා.
අද ‍මේ සියලු ක්‍ෂේත්‍රයන් අර්බුදවලට මුහුණ දී ති‍බෙනවා. එහි නිර්මාණකරුවන් ව‍‍‍ගේම රස විදින ‍ප්‍රේක්ෂකයන් ද අර්බුදවලට මුහුණ ‍දෙනවා. ‍මේ ‍ඛේදවාචක‍යෙන් ‍ගොඩ ගන්න වැඩපිළි‍වෙලක් අවශ්‍ය ‍වෙනවා. 80 දශක‍යේ අ‍පේ ර‍ටේ සිනමා ශාලා විශාල ප්‍රමාණයක් තිබුණු. නමුත් අද අවම ප්‍රමාණයක් ති‍බෙනවා. සංවර්ධනය ‍වෙනවා නම් ‍මේවා වැඩිදියුණු කළයුතු ‍වෙනවා. රටක් සංවර්ධනය වන්නේ නම් කුඩා කුඩා චිත්‍රපට ශාලා බිහි වියයුතු ‍වෙනවා. ක්‍රමානුකූලව හැකි‍ලෙන ක්‍ෂේත්‍රයක් බවට පත්ව ති‍බෙනවා. ‍මේ ක්‍ෂේත්‍රයට අනිවාර්යයෙන්ම රාජ්‍ය අංශ‍යේ මැදිහත්වීමක් අවශ්‍ය ‍වෙනවා.
අධිකරණ හා බුද්ධශාසන ඇමැති විජයදාස රාජපක්ෂ මහතා,
චිත්‍රපට ක්‍ෂේත්‍රයේ ප්‍රවීණයන් විවිධ ‍චෝදනා කරනවා. නමුත් ඔවුන් රාජ්‍ය මැදිහත් වීම තුළ ‍මේ ක්‍ෂේත්‍රය බිඳ වැ‍ටෙන බවට පවසනවා.
කොළඹ දිස්ත්‍රික් මන්ත්‍රී අනුර කුමාර දිසානායක මහතා (ජ.වි.‍පෙ),
වි‍වේචන ති‍බෙනවා නම් මැදිහත්වුණු ආකාරය සම්බන්ධ‍යෙන් වි‍වේචන ති‍බෙන්න පුළුවන්. ‍මේ ක්‍ෂේත්‍රයට අදාළ තාක්ෂණය උකහා ගන්නට අ‍පේ රට අසමත් වී ති‍බෙනවා. ‍ලෝක‍යේ චිත්‍රපටවල සිදුවන දියුණුව අ‍පේ රටටත් ලබාගත යුතු ‍වෙනවා. නිර්මාණශීලී පුද්ගලයන් ‍වෙනු‍වෙන් අවශ්‍ය පහසුකම් ලබා‍දෙන්නට පියවර ගතයුතු ‍වෙනවා. වි‍දෙස් ‍ටෙලි නාට්‍ය සම්බන්ධ‍යෙන් අපි දූපත් සාකච්ඡාවක් කරන්නේ නැහැ. ඒ ‍වෙනු‍වෙන් අ‍පේ නාළිකාවල ඉඩ ප්‍රශ්තා දීම ගැටලුවක් නැහැ. අප අ‍පේ ර‍ටේ ප්‍රබල චරිතවලට වි‍දෙස් ‍‍ටෙලි නාට්‍යයට හඬ කවන්න සිදුව ති‍බෙනවා. ‍
අභ්‍යන්තර කටයුතු, වයඹ සංවර්ධන හා සංස්කෘතික කටයුතු ඇමැති එස්.බී නාවින්න මහතා,
ප්‍රාදේශීය ‍ලේකම් ‍කොට්ඨාස 300ක පමණ කලාකරුවන් සම්බන්ධ කර ගනිමින් විවිධ වැඩසටහන් ආරම්භ කර ති‍බෙනවා. ගායක ගායිකාවන්ගේ ගීත දිස්ත්‍රික් මට්ටමට ‍ගෙන ‍ගොස් සංගීත ප්‍රසංග පවත්වන්න ‍මේ වනවිට කටයුතු කර ති‍බෙනවා. ඇතැම් දිස්ත්‍රික්කවල විශාල ආදායමක් ලබා ති‍බෙනවා. යහපත් ‍දේ මහජනතාවට ලා‍බෙදනවා නම් ඔවුන් ඒවා රස විඳිනවා.
සංස්කෘතික මධ්‍යස්ථාන 185ක් පමණ ප්‍රාදේශීය මට්ටමින් ආරම්භ කර ති‍බෙන විවිධ වැඩසටහන් ක්‍රියාත්මක ‍වෙනවා. රාජ්‍ය සාහිත්‍ය සම්මාන උ‍ළෙල අද පැවැත්වෙනවා. රාජ්‍ය සම්මාන උත්සව 11 ක් පවත්වා ති‍බෙනවා. රාජ්‍ය සම්මාන උත්සව 15ක් ‍මේ වස‍රේ පවත්වන්න බලා‍පො‍රොත්තු ‍වෙනවා. ඉදිරි‍යේ දී සංස්කෘතික විෂය බාර පළාත් ඇමැතිවරුන් සමඟ ඒකාබද්ධව ‍මේ වැඩසටහන ක්‍රියාත්මක කරන්න අ‍පේක්ෂා කරනවා.
සංස්කෘතික විෂය ‍වෙනු‍වෙන් ‍මේ වස‍රේ දී රුපියල් මිලියන 11,000ක් පමණ ‍වෙන්කර ති‍බෙනවා. සංස්කෘතිය හා කලාව කියන්නේ ආදායම් උත්පාදනය කළ හැකි අංශයක්. අ‍පේ සංස්කෘතික උරුමයන් පරම්පරාවට නිශ්චිතව පවත්වා‍ගෙන විත් නැහැ. අපි ඉදිරි‍යේ ඇති ප්‍රශ්න විසඳීමට කටයුතු කළයුතු ‍වෙනවා. විවිධ පුද්ගලයන් ‍වෙනු‍වෙන් විවිධ වැඩසටහන් පවත්වන්නට කටයුතු කර ති‍බෙනවා. කලාකරුවන්ට අවශ්‍ය පහසුකම් සහ පැහැදිලි දර්ශනයක් තුළ කටයුතු කිරීමට අපි මැදිහත් ‍වෙනවා. දශක කිහිපයක සිට සිදුවන සමාජ ඛාදනය ටික කලකින් අවසන් කරන්න බැහැ. කලාකරුවන්ට හා නිර්මාණකරුවන්ට පහසුකාරකයන් ‍ලෙස ‍පෙනී සිටීම පමණක් ‍නොව ඊට එහා ගිය වපසරියක් තුළ සිටිමින් සමාජ ක්‍රමයක් බිහිකිරීම සඳහා කටයුතු කරන්න අ‍පේක්ෂා‍ කරනවා.
සංස්කෘතිය භාවිත කර රටක් වශ‍යෙන් මුහුණදීමට සිදුවන යම් යම් ගැටලු විසඳීමට හැකියාව ති‍බෙනවා. ජාතීන් අතර සාමය හා සහජීවනය ඇති කරන්නට සංස්කෘති‍යේ විචිත්‍රත්වය ‍යොදා ගන්නට හැකියාව ති‍බෙනවා. අ‍පේ ර‍ටේ ‍මේ වනවිට ජනවර්ග 18ක් පමණ වාසය කරනවා. එම ජන වර්ගයන්හි භාෂාව, සාහිත්‍යය, ජන ගීය ‍මෙන්ම පාරම්පරික ඥානය පිළිබඳව ද වි‍ශේෂ පරීක්ෂණයක් කරමින් සිටිනවා. සංස්කෘතියට හා සදාචාරයට දැඩි බලපෑම් එල්ලවන නිර්මාණ ද බිහිවෙනවා. එවැනි නිර්මාණ ‍වෙනු‍වෙන් ‍නෛතික රාමුවක් ස්ථාපිත කරනවා. මූලික ආර්ථික ප්‍රශ්න විසඳීම ‍වෙනු‍වෙන් සංස්කෘතිය හා කලාව මඟින් ලබාදිය හැකි දායකත්වය ඉතා විශාලයි.
පාර්ලි‍මේන්තු ප්‍රතිසංස්කරණ හා ජනමාධ්‍ය නි‍යෝජ්‍ය ඇමැති කරුණාරත්න පරණවිතාන මහතා,
අපි ජීවත්වන යුග‍යේ කලාව පුහුණපාන ගැටලු ඉතාම බරපතළයි. ‍මේ යුග‍යේ කලාව මුහුණ ‍දෙන ප්‍රධාන ගැටලුව කලාව තුළින්ම ප්‍රති කලාවක් බිහිවීමයි. නාට්‍යයේ මූලික ගුණාංග උල්ලංගණය කර ති‍බෙනවා. ‍මේ තත්ත්වය ලංකා‍වේ පමණක් ‍නොව ‍ලෝක‍යේම දකින්නට පුළුවන්. ඒ සම්බන්ධ‍යෙන් සියලු ‍දෙනා සං‍වේගයට පත් ‍වෙනවා. අපිට කලාව ‍බේරා ගැනීම ‍වෙනු‍වෙන් වැඩපිළි‍වෙලක් අවශ්‍ය ‍වෙනවා. කලාව ඉවර වී නැහැ කලාත්මක කුසලතා සමාජ‍යෙන් ඉවත්ව ‍ගොස් ති‍බෙන බවට ඇතැමුන් පවසනවා. ‍මෙය බැරෑරුම් අර්බුදයක් ‍වෙනවා. ඒ නිසාම විසඳුම් ‍සෙවීම ද සංකීර්ණ වී ති‍බෙනවා. අද නාට්‍ය කලාව සම්බන්ධ‍යෙන් අවධානය ‍යොමු කරන්න. අද නාට්‍ය කලා‍වේ මුහුණ ‍දෙන අර්බුද සම්බන්ධ‍යෙන් බලන්න.
රූපවාහිනිය ප්‍රති කලා‍වේ නි‍යෝජිතයා වශ‍යෙන් අද ‍පෙනී සිටිනවා. ‍මේ සම්බන්ධ‍යෙන් වි‍ශේෂ අවධානයක් ‍යොමු කළයුතු ‍වෙනවා. කලාව ආරක්ෂා කළයුතු ‍වෙනවා. රජයට ති‍බෙන වගකී‍මෙන් ගැල‍වෙන්න බැහැ. එම නිසා ඒ ප්‍රතිපත්ති‍යේ සිට චිත්‍රපට කර්මාන්තය මුහුණ ‍දෙන ගැටලු ද නිරාකරණය ‍වෙනු‍වෙන් ක්‍රියාමාර්ග ගතයුතු ‍වෙනවා. ‍ටෙලි නාට්‍ය විකාශනයේ දී වර්ගීකරණයකට එකඟ වියයුතු ‍වෙනවා. රාජ්‍ය නාලිකාවල පමණක් ‍නොව සමස්ත නාලිකා එක්කර‍ගෙන ප්‍රමිතියක් ඇති කර ගන්නට අපි අ‍පේක්ෂා කරනවා. යහපත් සම්මුතීන් නිර්මාණය කරන්න අපි බලා‍පො‍රොත්තු ‍වෙනවා. ‍මේ ‍යෝජනා‍වේ සදහන් කරුණු සම්බන්ධ‍යෙන් ප්‍රතිපත්ති සහ ‍නෛතික තීරණ ගන්න බලනවා.
අම්පාර දිස්ත්‍රික් මන්ත්‍රී විමලවීර දිසානායක මහතා (‍එ.ජ.නි.ස)
අපි ‍මේ ර‍ටේ ඉතිහාසා‍යේ සිට සංස්කෘතිය පටු ‍ලෙස නිර්වචනය කර ති‍බෙනවා. සියලු අංශයන්ගේ සමස්ථය සංස්කෘතිය ‍වෙනවා. අ‍පේ ර‍ටේ රාජ්‍ය සාහිත්‍ය සම්මාන උ‍ළෙල අද පැවැත්වෙනවා. අද සංස්කෘතික කටයුතු ‍දෙපාර්ත‍මේන්තු‍වේ වි‍ශේෂ ඒකකයක් මඟින් එය පවත්වනවා. අද ර‍ටේ අපරාධ, අපචාර, මත්ද්‍රව්‍ය ඉතා විශාල වශ‍යෙන් වර්ධනය වීමක් දක්නට ලැ‍බෙනවා. රාජ්‍ය නාට්‍ය උ‍ළෙල පවත්වන්නට නාට්‍ය අනුමණ්ඩලයට මුදල් නැහැ. ‍මේ සියල්ල සමඟ අධ්‍යාපනය බැදී ති‍බෙනවා. අද අපි කෑම කන්න දන්නේ නැති ජාතියක් බවට පත්ව ති‍බෙනවා. අද නවීන තාක්ෂණ‍යේ දියුණුව ඔස්සේ ‍සෞන්දර්යාත්මක දරු‍වෙක් බිහිකරන්න ‍නොහැකිව ති‍බෙනවා.
විභාගය සමත් වුණත් ජීවිතය අසමත් දරුවන් ඉන්නවා. අධ්‍යාපනය ‍වෙනස් ‍නොකර කවර ‍හෝ ජාතික මට්ට‍මේ ‍වෙනසක් කරන්න හැකියාව ලැ‍බෙන්නේ නැහැ. ‍මේ අධ්‍යාපන ක්‍රියාවලිය ‍‍වෙනස් ‍නොකර යහපත් රටක්, සංස්කෘතියක් නිර්මාණය කරන්න බැහැ. නිර්මාණකරුවන් ‍වෙනු‍වෙන් අවස්ථාව ලබාදිය යුතු ‍වෙනවා. ඔවුන්ගේ අභිමානය, ‍‍ගෞරවය රැකිය යුතු ‍වෙනවා. හැඟීමක් ‍නොමැති පරපුරක් බිහිකළ යුතු නැහැ. තාක්ෂණ‍යෙන් පිරිපුන් ‍මෙන්ම මිනිස්කමින් සන්නද්ධ දරු‍වෙක් නිර්මාණය කිරීම අවශ්‍ය ‍වෙනවා. ර‍ටේ සංස්කෘතියට කලාවට මුදල් ‍වෙන් කරන්න ‍මේ ආණ්ඩුවට ‍නොහැකිව ති‍බෙනවා.
මහනුවර දිස්ත්‍රික් මන්ත්‍රී ලකී ජයවර්ධන මහතා මුලසුනය පැමිණි‍යේය.
කොළඹ දිස්ත්‍රික් මන්ත්‍රී එස්.එම් මරික්කාර් මහතා (එ.ජා.ප),
කලා‍වේ ඉතිහාසය පිළිබඳව අපි අවධානය ‍යොමුකළ යුතු ‍වෙනවා. සීගිරි චිත්‍ර, ඇම්බැක්කේ ලී කැටයම්, සමාධි බුදුපිළිමය ආදි‍යෙන් අ‍පේ කලා‍වේ ඉතිහාසය පිළිබඳව අව‍බෝධ කරගන්න පුළුවන්. 1906 දී ග්‍රැම‍ෆෝන් සංගීත කලාව පැමිණීමත් සමඟම ලංකා‍‍වේ ගීත කලාව ඇතිවුණා. විවිධ පැතිකඩවලින් ලංකාවේ කලාව දියුණු ‍වෙමින් ති‍බෙනවා. අ‍පේ ර‍ටේ කලා‍වේ අනාගතය සම්බන්ධ‍යෙන් විශාල අවධානමක් ති‍බෙනවා. සිනමා කලාව සහ සංගීත කලාව තාක්ෂණ‍යේ දියුණුව සමඟ අනුගත වුණාද යන්න ‍‍සොයා බැලිය යුතු ‍වෙනවා. අද වනවිට නිර්මාණ බිහිකළ හැකි පුද්ගලයන් ඉන්නවා ද නිර්මාණ බිහි ‍වෙනවා ද යන්න පිළිබඳව සැකයක් ති‍බෙනවා. ‍මේ ‍වෙනු‍වෙන් රාජ්‍ය අනුග්‍රහය අවශ්‍ය ‍වෙනවා.
කළුතර දිස්ත්‍රික් මන්ත්‍රී ‍වෛද්‍ය නලින් ද ජයතිස්ස මහතා (ජ.වි.‍පෙ),
සාහිත්‍ය, කලාව සම්බන්ධ‍යෙන් ‍නොදන්නා ‍කෙ‍නෙකු ඉන්න බැහැ. මිනිසාට උරුම වුණු සංස්කෘතික ජීවිතයක් ති‍බෙනවා. එහි කලාව අන්තර්ගත ‍වෙනවා. ‍අ‍නෙකුත් කලාවන්ට සා‍පේක්ෂව ටෙලිනාට්‍යට සුවි‍ශේෂත්වයක් හිමි‍වෙනවා. ‍ටෙලිනාට්‍ය පාලනය කරන්න කිසි‍වෙකු නැහැ. එය අ‍පේ ර‍ටේ වැඩිම පිරිසක් එකවර නරඹනවා. මීට කලකට ‍පෙර අ‍පේ ර‍ටේ පවුල් ඒකකවලින් සියයට 78කට පමණ රූපවාහිනී යන්ත්‍ර තිබුණා. ‍දේශීය සාහිත්‍ය පමණක් ‍නොව වි‍‍දේශීය සාහිත්‍ය ගුණාංග අ‍පේ ‍ප්‍රේක්ෂකයන් ‍වෙත රැ‍ගෙන එන්නට අ‍පේ ර‍ටේ කලාකරුවන් දායක වී ති‍බෙනවා.
ටෙලිනාට්‍යවල ගුණාත්මක බව පහත වැටී ති‍බෙනවා. ඇතැම්විට දක්ෂයන් ක්‍ෂේත්‍රයෙන් ඉවත් වී ති‍බෙනවා. ‍ටෙලිනාට්‍යයක් යනු නිර්මාණකරුවන් රැසක‍ගේ දායකත්වයක් ‍වෙනවා. ‍ටෙලිනාට්‍ය සඳහා යන වියදම ඉහළ ගියද ඒවා මිලදී ගැනීම සිදුවන්නේ අවම මිලකටයි. අද ‍මේ මිල තීරණය කරන්නේ අදාළ රූපවාහිනී නාලිකාවයි.
ගම්පහ දිස්ත්‍රික් මන්ත්‍රී එඩ්වඩ් ගුණ‍සේකර මහතා මුලසුනට පැමිණි‍යේය.
පත්කළ මන්ත්‍රී පූජ්‍ය අතුරලි‍යේ රතන හිමි‍යෝ (එ.ජා.‍පෙ),
කලාව ති‍බෙන්නේ වින්දනය සඳහා පමණයි කියා මුල් යුග‍යේ සැලකුවා. තවමත් දකුණු ආසියානු කලාප‍යේ එ‍ලෙස සලකනවා. අද වනවිට කලාව අ‍පේ ශාරීරික සං‍වේදී එකක් බවට පත්ව ති‍බෙනවා. අ‍පේ ර‍ටේ සිනමා කලා‍වේ බිඳ වැටීමක් දක්නට ලැ‍බෙනවා. ප්‍රගිතිශීලී ‍දේශපාලන ව්‍යාපාරවලට ‍මේ ‍වෙනු‍වෙන් යමක් කරන්න පුළුවන්. ආධ්‍යාත්මික මිනි‍සෙකු නිර්මාණය කිරී‍මේ දී ජනතාවාදී කලාවක් නිර්මාණය කළයුතු ‍වෙනවා. ලංකා‍වේ සියලුම පාසල් සිසුන්ට කලාව හා සංස්කෘතිය සම්බන්ධ‍යෙන් ඉගැන්විය යුතු ‍වෙනවා. අධ්‍යාපනය තුළ සිදුකරන ප්‍රතිසංස්කරණ ‍මෙහිදී ඉතාම වැදගත් ‍වෙනවා.
සෑම අංශයක් ‍වෙනු‍වෙන්ම මණ්ඩලයක් තිබිය යුතු ‍වෙනවා. කලාකරුවන් ඇඟයිය යුතු ‍වෙනවා. ජාතික වශ‍යෙන් ‍සේවාවක් කළ කලාකරුවන් ‍වෙනු‍වෙන් ආරක්ෂණ වැඩපිළි‍වෙලක් ක්‍රියාත්මක කළයුතු ‍වෙනවා. අද වනවිට ඇතැම් කලාකරුවන් ඉතාම අසරණව ජීවත් ‍වෙනවා. වි‍දේශ රටවලින් ‍ගෙන්වන චිත්‍රපට සඳහා ජාතික වැඩපිළි‍වෙලක් තිබිය යුතු ‍වෙනවා.
වි‍දේශ කටයුතු නි‍යෝජ්‍ය ඇමැති ආචාර්ය හර්ෂ ද සිල්වා මහතා,
සිනමා ශාලා ඩිජිටල්කරණය කළ හැකි නම් එය ඉතාම වැදගත්. ප්‍රංශ සිනමා සම්මාන උ‍ළෙලට අපි සහභාගි වුණා. එය ‍ලෝක‍යේ ඉහළම සම්මාන උ‍ළෙලක් ‍වෙනවා. අවුරුදු 69ක් පුරා ‍මෙය පවත්වනවා. ඊට ශ්‍රී ලංකාව ‍මෙවර නිල වශ‍යෙන් සහභාගි වුණා.
ගාල්ල දිස්ත්‍රික් මන්ත්‍රීනී ගීතා කුමාරසිංහ මහත්මිය (එ.ජ.නි.ස)
ශ්‍රී ලාංකික කලාකාරිණියක් එහිදී සම්මානයක් දිනා ගත්තා.
වි‍දේශ කටයුතු නි‍යෝජ්‍ය ඇමැති ආචාර්ය හර්ෂ ද සිල්වා මහතා,
අපි ලංකා‍වේ සිනමා කෘති නිල වශ‍යෙන් ඉදිරිපත් වුණා. රට පළමු වරට නි‍යෝජනය වු‍ණේ පසුගිය 2015 වස‍රේදී. ශ්‍රී ලංකාව චිත්‍රපට පසුබිමක් ‍ලෙස ‍මෙහිදී ඉදිරිපත් කරන්න අපිට හැකියාව ලැබුණා. අපි ප්‍රංශ රජය සමඟ එක්ව චිත්‍රපට ආරක්ෂා කිරීම සම්බන්ධ‍යෙන් එකඟත්වයකට එන්න අ‍පේක්ෂා කරනවා. සිනමා ශාලා ඩිජිටල්කරණය සම්බන්ධ‍යෙන් අවශ්‍ය මූල්‍ය අවශ්‍යතා ජාතික චිත්‍රපට සංස්ථාවට ‍දෙන්න ‍නොහැකි වී ති‍බෙනවා. ප්‍රංශ සිනමා නිෂ්පාදකයන් සමඟ එක්ව අ‍පේ රටට ද චිත්‍රපට නිර්මාණ්‍ය කරන්න හැකි ‍වෙනවා. ලංකා‍වේ සිනමාව ‍ලෝකයට ‍ගෙන යන්න පුළුවන්. ගුණාත්මක අතින් ඉහළ තැ‍නෙක ඉන්නවා.
70 වැනි ප්‍රංශ සිනමා සම්මාන උ‍ළෙලට ද අපි සහභාගි ‍වෙන්න නියමිතව ති‍බෙනවා. වසර 2500ක ඉතිහාසයක් ති‍බෙන අ‍පේ රටට අගනුවරවල් 4ක් තිබුණා. ‍‍කෝට්ටේ කුඩම්මා‍ගේ සැලකිලි හිමව ති‍බෙනවා. ‍කෝට්ටේ ‍වෙත ලැබිය යුතු ‍ගෞරවය ලැබිය යුතු ‍වෙනවා. අවුරුදු 600කට ‍පෙර පැවැති ‍කෝට්ටේ අගනුවර සම්බන්ධ‍යෙන් අ‍පේ වි‍ශේෂ අවධානය ‍යොමු වියයුතු ‍වෙනවා.
ගාල්ල දිස්ත්‍රික් මන්ත්‍රීනී ගීතා කුමාරසිංහ මහත්මිය (එ.ජ.නි.ස),
සිනමාව, කලාව සම්බන්ධ‍යෙන් අද පාර්ලි‍මේන්තු‍වේ දී අවධානය ‍යොමුකර ති‍බෙනවා. ගාමිණී ‍ෆොන්සේකා, මාලනී ‍ෆොන්සේකා, ජීවන් කුමාරතුංග, රන්ජන් රාමනායක වැනි කලාකරුවන් පිරිසක් ‍මේ පාර්ලි‍මේන්තුව නි‍යෝජනය කර ති‍බෙනවා. ‍ලෝක‍යේ එක් එක් රටවල් ‍දෙස බලන කළ අ‍පේ ර‍ටේ ඉතාම පුංචි සිනමාවක් ති‍බෙන්නේ. අ‍පේ ර‍ටේ චිත්‍රපට ‍පෙන්වී‍මේ පහසුකම නැතිවී ‍ගොස් ති‍බෙනවා. සිනමාව කලාවක් ‍මෙන්ම ව්‍යාපාරයක් ‍වෙනවා. කිසිඳු ආණ්ඩුවකින් ජාතික ප්‍රතිපත්තියක් නිර්මාණය කරන්න පියවර ගත්තේ නැහැ. සිනමාව, කලාව, සංස්කෘතිය රැක ගන්න ජාතික ප්‍රතිපත්තියකට යායුතු ‍වෙනවා.
හිටපු ජනාධිපති මහින්ද රාජපක්ෂ මහතා‍ගේ මැදිහත්වී‍මෙන් රන්මිණිතැන්න ‍ටෙලි සිනමා ගම්මානය නිර්මාණය කළා. නමුත් අද ඒ සම්බන්ධ‍යෙන් කතා කරන්නේ නැහැ.
නි‍යෝජ්‍ය කාරක සභා සභාපති ‍ශෙල්වම් අ‍ඩේකලනාදන් මහතා මුලසුනට පැමිණි‍යේය.
දිගාමඬුල්ල දිස්ත්‍රික් මන්ත්‍රී කවීන්ද්‍රන් ‍කෝනීෂ්වරන් මහතා (‍දෙ.ජා.ස),
කලාකරුවන් රටපුරා ඉන්නවා. පසුගිය කාල‍යේ යුද ගැටුම් ‍හේතු‍වෙන් ඇතැම් කලාකරුවන් ජීවිතක්ෂයට පත්වුණා. කලාකරුවන් ‍වෙනු‍වෙන් රජය මීට වඩා වගකී‍මෙන් යුතුව කටයුතු කළයුතු ‍වෙනවා. ඒ සම්බන්ධ‍යෙන් සංස්කෘතික කටයුතු අමාත්‍යාංශ‍යේ අවධානය ‍යොමු වියයුතු ‍වෙනවා.
අධිකරණ හා‍ බුද්ධ ශාසන ඇමැති විජයදාස රාජපක්ෂ මහතා,
කලාව, සංස්කෘතිය ඉතා වැදගත්. සිංහල, ‍දෙමළ කලාව ‍ලෝක‍යේ අ‍නෙක් කලාවන්ට සාපේක්ෂාව ඉතාම පැරැණි ‍වෙනවා. කලා‍වේ ඉතාම ‍‍ශ්‍රේෂ්ඨ මට්ටමක අපි සිටියා. චිත්‍රපට, ‍ටෙලිනාට්‍ය සම්බන්ධ‍යෙන් අද අපි කතා කරනවා. අපිට චිත්‍රපට ශාලාවල අඩුව ‍මෙන්ම බුද්ධිමත් ‍ප්‍රේක්ෂකාගාරයක් නැහැ. කලා‍වෙන් ‍හොඳ පණිවුඩයක් ‍දෙන්න පුළුවන්. බුද්ධි‍යෙන් ප්‍රසාරණය වන පුද්ගල‍යෙකු අපි බිහි කරන්නේ නැහැ. අපිට ‍හොඳ රස වින්දනයක් ති‍බෙනවා. අපිට එදා සිංහල භාෂාවේ අනිවාර්යය අංගයන් ‍ලෙස සාහිත්‍ය තිබුණා. නමුත් අද එවැනි තත්ත්වයක් නැහැ. චිත්‍රපට කලා‍වේ විශාල පසුබෑමක් ති‍බෙනවා.
අප පෞද්ගලික අංශ‍යේ විද්‍යුත් මාධ්‍ය ආයතන කීයද නිවැරැදිව භාෂාව භාවිතා කරන්නේ. ඒ නිසා රසවත් කලාවක් අපිට ලැ‍බෙන්නේ නැහැ. සවස 6 සිට 9 දක්වා දරු‍වෙකු‍ගේ ජීවිතයට ඉතාම වැදගත්. නමුත් අද ‍දෙමාපියන් ‍ටෙලිනාට්‍ය නැරැඹීම ‍හේතු‍වෙන් දරුවන්ට පාඩම් කිරී‍මේ නිදහස නැති වී ති‍බෙනවා.
ගම්පහ දිස්ත්‍රික් මන්ත්‍රී එඩ්වඩ් ගුණ‍සේකර මහතා (එ.ජා.ප),
පසුගිය කාල‍යේ ‍හොඳ නාට්‍ය, ‍පොත්පත් තිබුණා. නමුත් අද එවැනි තත්ත්වයක් නැහැ. එදා පාසල් දරුවන් නාට්‍ය බලන්නට වැඩි කැමැත්තක් දැක්වූවා. නාට්‍ය නිර්මාණකරුවන් ද පාසල් දරුවන් ‍වෙනු‍වෙන් තමන්ගේ නිර්මාණ ඉදිරිපත් කළා. වත්මන් රජය ‍මේ සම්බන්ධ‍යෙන් වි‍ශේෂ අවධානයක් ‍යොමු කරනවා. ‍මේ ර‍ටේ විවිධ මාධ්‍ය ‍මේ ‍වෙනු‍වෙන් සහාය ලබාදිය යුතු ‍වෙනවා. නමුත් අද දරුවන්ගේ බුද්ධියට ‍නොගැල‍පෙන කාට්‍ය ඉදිරිපත් ‍වෙනවා. අද ලංකාව බාල ‍ප්‍රේක්ෂකයන්ගේ ‍‍ප්‍රේක්ෂකාගාරයක් බවට පත්ව ති‍බෙනවා. කලාව යන්න දි‍නෙන් දින පහළ වැටී ති‍බෙනවා.
මාතර දිස්ත්‍රික් මන්ත්‍රී චන්ද්‍රසිරි ගජධීර මහතා (එ.ජ.නි.ස),
රටක, සමාජයක දියුණුව මනින මිණුම් දණ්ඩක් වශ‍යෙන් සාහිත්‍යය සහ කලාව හඳුන්වන්න පුළුවන්. අසං‍වේදී සමාජයක අද අපි ඉන්නවා. මිනිසුන්ගේ ආධ්‍යාත්මික පරිසරය දියුණු කළයුතු ‍වෙනවා. අලුත් ආරකින් සිතන්න ‍වෙලා ති‍බෙනවා. අද අපි සමාජ සංහිඳියාවක් සම්බන්ධ‍යෙන් කතා කරනවා. ඒ ‍වෙනු‍වෙන් කලා‍වේ දායකත්වය ලබාගන්න පුළුවන්. අපිට අද සමාජ වගකීමක් ති‍බෙනවා. සමාජය යහපත් ‍දෙසට හැරවිය යුතු ‍වෙනවා.
නුවරඑළිය දිස්ත්‍රික් මන්ත්‍රී එම් තිලකරාජා මහතා (එ.ජා.ප),
ජාතික සාහිත්‍ය සම්මාන ‍දෙන උත්සවවල දී පිළිපැදිය යුතු ක්‍රම‍වේදය සම්බන්ධ‍යෙන් අවධානය ‍‍යොමුකළ යුතු ‍වෙනවා. නිර්මාණකරුවන් ‍වෙනු‍වෙන් කිසියම් ඇඟයීමක් අවශ්‍ය ‍වෙනවා. සම්මාන උ‍ළෙලක දී ජයග්‍රාහකයන්ට පමණක් ‍නොව ‍‍සෙසු නිර්මාණකරුවන් ද දිරිමත් කළයුතු ‍වෙනවා. විධිමත් ක්‍රමයක් යට‍තේ ‍මේ කටයුතු සිදුවිය යුතු ‍වෙනවා.
යාපනය දිස්ත්‍රික් මන්ත්‍රී එස්. ශ්‍රීධරන් මහතා (‍දෙ.ජා.ස),
අ‍පේ ජාතීන්ට අනන්‍යතාවන් ති‍බෙනවා. නමුත් සංස්කෘතීන්හි විශාල ‍වෙනස්කම් නැහැ. ‍දෙමළ ජනතාව ‍මේ ර‍ටේ කලාව ‍වෙනු‍වෙන් වි‍ශාල දායකත්වයක් ලබාදී ති‍බෙනවා. වි‍‍දේශිකයන් ‍මේ රටට පැමිණි පසුව ‍මේ ර‍ටේ පැවැති කලාත්මක ස්ථාවන, ‍කෝවිල්, හින්දු ‍දේවස්ථාන, පන්සල් විනාශ කරන්න කටයුතු කළා. ‍මේ ඉතිහාසය අද විකෘති ‍වෙමින් ති‍බෙනවා. නමුත් ඒ සඳහා ඉඩදිය යුතු නැහැ.
පාර්ලි‍මේන්තු ප්‍රතිසංස්කරණ හා ජනමාධ්‍ය ඇමැති ගයන්ත කරුණාතිලක මහතා,
ටෙලි නාට්‍ය කලාව ‍සෝදාපාළුවකට ලක්ව ති‍බෙනවා. අද වනවිට බරපතළ තත්ත්වයකට ලක්‍ ‍වෙලා. ඒ නිසා ‍‍ටෙලිනාට්‍ය පිළිබඳව පසුබෑමට ලක්ව ති‍බෙනවා. කිසිම ප්‍රමිතියකින් ‍තොරව ‍ටෙලි නාට්‍ය බිහි‍වෙනවා. ‍මේ රජය පැමිණි පසු රාජ්‍ය මාධ්‍ය‍යේ ප්‍රමිතිය ඉහළ නැංවීමට පියවර ‍ගෙන ති‍බෙනවා. ‍ටෙලි නාට්‍ය ප්‍රදර්ශන‍යේ දී කිසිඳු බලපෑමකින් ‍තොරව ස්වාධීන කමිටුවක් හරහා ‍මේ පියවර ‍ගෙන ති‍බෙනවා.
රාජ්‍ය මාධ්‍යයේ ‍ටෙලි නාට්‍ය ප්‍රදර්ශනය සම්බන්ධ‍යෙන් ‍ලොකු වි‍වේචන තිබුණා. අල්ලස් ‍දෙන්න සූදානම් වුණා. නමුත් ඒ තත්ත්වය නැති කරන්න අවශ්‍ය ක්‍රියාමාර්ග ‍ගෙන ති‍බෙනවා. අපි ඉදිරියටත් පිරිසිදු ක්‍රමයට ‍ටෙලිනාට්‍යවල ප්‍රමිතිය ඉහළ නංවන්න පියවයර ගන්නවා. ඒ ව‍ඟේම සිනමාව සම්බන්ධ‍යෙන් ද අවධානය ‍යොමුකර ති‍බෙනවා.
අලුත් නිර්මාණකරුවන්, ප්‍රවීනයන්ගේ නිර්මාණත් බිහි ‍වෙනවා. චිත්‍රපට ‍පෝලිම් ක්‍රමය ගැන අවධානය ‍යොමුව ති‍බෙනවා. චිත්‍රපට තුනක් එකවිට ‍ගෙන එන්නට පියවර ‍ගෙන ති‍බෙනවා. ‍මේ සියල්ලට විසඳුමක් ‍දෙන්න අපි කටයුතු කර ති‍බෙනවා. ඉතා ‍කෙටි කලකින් විසඳුමක් ‍දෙන්න ‍නොහැකි වුණත් ‍කෙ‍සේ ‍හෝ විසඳුම් ‍දෙන්න පියවර ගන්නවා. නවක නිර්මාණකරුවන්ගේ චිත්‍රපට රැසක් නිෂ්පාදනයට සූදානමින් ති‍බෙනවා. ඒවා ළඟදීම ප්‍රදර්ශනය ‍කෙ‍රෙනවා. සිනමා ශාලා ඩිජිටල්කරණය ප්‍රමුඛ අවශ්‍යතාවක් බවට හඳුනා‍ගෙන ති‍බෙනවා. ඒ ගැන විවිධ මත ති‍බෙනවා.
රටපුරා සිනමා ශාලා 145කන් අතරින් 40ක් ඩිජිටල්කරණය වී ති‍බෙනවා. වි‍ශේෂ‍යෙන්ම ගම්බද ප්‍ර‍දේශවල එය ඉතා ‍හෙමින් සිදු‍වෙනවා. ඇතැම්විට සිනමා ශාලා හිමියන්ට එය වියදම් කළ ‍නොහැකි තත්ත්වයක් වියහැක.
ඉතා ‍කෙටි කලකින් ලංකා‍වේ සිනමා ශාලා සියල්ල ඩිජිටල්කරණය කළයුතු ‍වෙනවා. හිමිකරුවන් ද ‍‍මේ සම්බන්ධ‍යෙන් අවධානය‍ ‍යොමුකර ති‍බෙනවා. ‍මේ ‍වෙනු‍වෙන් සහන ණය ක්‍රමයක් ලබාදීම සම්බන්ධ‍යෙන් අවධානය ‍යොමුකර ති‍බෙනවා. ප්‍රවේශපත්‍ර ගාස්තු‍වෙන් ඉතා සුළු මුදලක් ‍මේ ‍වෙනු‍වෙන් ‍වෙන්කරන්නට බලනවා. ‍කෙ‍සේ වුවත් සිනමා ශාලා ඉතා ‍කෙටිකලකින් ඩිජිටල්කරණය කරන්න අ‍පේක්ෂා කරනවා.
සිනමා පාසලක් ඇතිකිරීම සම්බන්ධ‍යෙන් දැනටමත් අවධානය ‍යොමුකර ති‍බෙනවා. දළුගම සරසවි චිත්‍රාගාරය පිහිටි ස්ථාන‍යේ ‍මේ සම්බන්ධ‍යෙන් අවධානය ‍යොමුකර ති‍බෙනවා. එවැනි සිනමා පාසලක් ඇති කරන්නේ නම් ප්‍රායෝගිකව පහසුවක් ‍වෙනවා. ළමා චිත්‍රපට ‍හොඳ නිෂ්පාදනයක් වන්නේ නම් ‍හොඳයි. ඇතැම් ඒවා දින සියය ඉක්මවා ප්‍රදර්ශනය ‍වෙනවා.
කළුතර දිස්ත්‍රික් මන්ත්‍රී ‍වෛද්‍ය නලින් ද ජයතිස්ස මහතා (ජ.වි.‍‍පෙ),
විද්වත් මණ්ඩලයක් සම්බන්ධ‍යෙන් ඔබතුමා කතා කළා. එය සිදුවන්නේ ‍කෙ‍සේද ?
පාර්ලි‍මේන්තු ප්‍රතිසංස්කරණ හා ජනමාධ්‍ය ඇමැති ගයන්ත කරුණාතිලක මහතා,
මේ සම්බන්ධ‍යෙන් වත්මන් ආණ්ඩුව දැනටමත් අවධානය ‍යොමුකර ති‍බෙනවා. අ‍පේ අමාත්‍යාංශයට සම්බන්ධ පුද්ගලයන් සමඟ සාකච්ඡා ‍කොට ‍මේ සම්බන්ධ‍යෙන් පියවර ගන්නවා‍. ‍හොඳ වැඩසටහන් ප්‍රයෝජනායට ‍ගෙන ගම් මට්ට‍මේ ජනතාවට රසඥතාව ලබා‍දෙන්නට පියවර ගන්නවා. උසස් මට්ට‍මේ සිනමාවක්, කලාවක් ඇතිකරන්නට අපි සියලු ‍දෙනාම දායක වියයුතු ‍වෙනවා.
‍කොළඹ දිස්ත්‍රික් මන්ත්‍රී බන්දුල ගුණවර්ධන මහතා (එ.ජ.නි.ස),
මේ ර‍ටේ සිනමා කර්මාන්තය අද වනවිට පහළ වැටීමක් දකිනවා. කලාකරුවන්ට නිර්මාණයක් කිරීමට ඇති අවස්ථාවන් සම්බන්ධ‍යෙන් අවධානය ‍යොමුකළ යුතු ‍වෙනවා. ‍මේ වනවිට පත්තිනි චිත්‍රපටය රුපියල් ලක්ෂ 2200ක පමණ ආදායමක් උපයා‍ගෙන ති‍බෙනවා. එය ඉතාම ජනප්‍රිය චිත්‍රපටයක් ‍වෙනවා. ජනතා කැමැත්තට අනුව චිත්‍රපට නිර්මාණය වන්නේ නම් ‍හොඳ ඉල්ලුමක් ති‍බෙනවා.
ගම්පහ දිස්ත්‍රික් මන්ත්‍රී එඩ්වඩ් ගුණ‍සේකර මහතා මුලසුනට පැමිණි‍යේය.
කුරුණෑගල දිස්ත්‍රික් මන්ත්‍රී චන්දිම ගම‍ගේ මහතා (එ.ජා.ප),
වත්මන් රජය ‍මේ වස‍රේ දී සංස්කෘතික කටයුතු ‍වෙනු‍වෙන් රුපියල් මිලියන 11,000ක් පමණ ‍මුදල් ‍වෙන්කර ති‍බෙනවා. ඒ ව‍ඟේම කලාකරුවන්ගේ අභිවෘද්ධිය ‍වෙනු‍වෙන් වැඩසටහන් රැසක් ආරම්භකර ති‍බෙනවා. 1950 දශක‍යේ දී ආරම්භ වූ සිනමාව ‍පසුක‍ලෙක මේ ර‍ටේ යම්කිසි පසුගාමී තත්ත්වයකට පත්ව ති‍බෙනවා. නමුත් ‍ටෙල්නාට්‍ය ඉදිරියට පැමිණිය ද වි‍දේශීය ‍ටෙලිනාට්‍ය පැමිණීම ‍හේතු‍වෙන් ‍මෙරට නිර්මාණවලට අවස්ථාව සීමිත වී ති‍බෙනවා.
රාජ්‍ය ව්‍යවසාය සංවර්ධන නි‍යෝජ්‍ය ඇමැති ඉරාන් වික්‍රමරත්න මහතා,
කලාව සම්බන්ධ‍යෙන් ආණ්ඩුවකට වගකීමක් ති‍බෙනවා. එය ‍වෙ‍ළෙඳපල භාණ්ඩයක් පමණක් ‍නො‍වේ. ‍මේ ‍වෙනු‍වෙන් ජාතික ප්‍රතිපත්තියක් අවශ්‍ය ‍වෙනවා. නිර්මාණකරුවන්ගේ ආරක්ෂාව ‍වෙනු‍වෙන් ද රජයට වගකීමක් ති‍බෙනවා. හැම විටම අලුත් නිර්මාණයක් ඉදිරිපත් වන ක්‍ෂේත්‍රයක් ‍වෙනවා. සමජ‍යක් ඉදිරියට යන්න කාලව භාවිතා කරන්න පුළුවන්. කලා‍වෙන් ඉදිරියට යන්න අවස්ථාවක් ති‍බෙනවා. කලාව හා නාට්‍යයක් සම්බන්ධ‍යෙන් ‍‍තේරුම් ගැනී‍මේ හැකියාව ති‍බිය යුතු ‍වෙනවා. අද වනවිට කලාවට රජ‍යෙන් ‍වෙන්කර ති‍බෙන මුදල ඉතාම සීමිත ප්‍රමාණයක් ‍වෙනවා.
මහනුවර දිස්ත්‍රික් මන්ත්‍රී ලකී ජයවර්ධන මහතා මුලසුනට පැමිණී‍යේය.
මහනුවර දිස්ත්‍රික් මන්ත්‍රී ‍වේළු කුමාර් මහතා (එ.ජා.ප),
මධ්‍යම පළාතටම අ‍වේණික සංස්කෘතික තත්ත්වයන් අපි දකිනවා. වි‍ශේෂ‍යෙන්ම වි‍දෙස් සංචාරකයන් විශාල පිරිසක් මධ්‍යම පළාතට පැමි‍ණෙනවා. වි‍‍දේශ සංචාරකයන්ගේ ආකර්ෂණයට ලක්වූ නාට්‍යය අ‍පේ ප්‍රදේශයන්හි ති‍බෙනවා. අ‍පේ ර‍ටේ සාරධර්ම වි‍දේශිකයන් ‍වෙත ‍ගෙන යාමට ‍මේ තුළින් හැකියාව ලැබී ති‍බෙනවා. එය අපිට ආඩම්බරයක් ‍වෙනවා.
ගම්පහ දිස්ත්‍රික් මන්ත්‍රී එඩ්වඩ් ගුණ‍සේකර මහතා මුලසුනට පැමිණි‍යේය.
ගාල්ල දිස්ත්‍රික් මන්ත්‍රී වි‍ජේපාල ‍හෙට්ටිආරච්චි මහතා (එ.ජා.ප)
ජනතා විමුක්ති ‍පෙරමුණ ‍මේ ‍යෝජනාව පාර්ලි‍මේන්තුවට ඉදිරිපත් කර ති‍බෙනවා. කලාකරුවන්ගේ භූමිකාව ආරක්ෂා කරමින් උසස් රසවින්දනයක් ලබා‍දෙන්න කියා ඉල්ලමින් ‍මේ ‍යෝජනාව ඉදිරිපත් කර ති‍බෙනවා. මහින්දාගමනය හා සංඝමිත්තා ‍‍තෙරණිය‍ගේ පැමිණීමත් සමඟ සූසැට කලාවක් අ‍‍පේ රටට පැමිණියා. ‍මේ නිර්මාණ ඉන්දියා‍වෙන් පැමිණි බවට අද ඇතැමුන්ට අමතක වී ති‍බෙනවා. මහා සුවිශල් නිර්මාණ අ‍පේ ර‍ටේ බිහි වී ති‍බෙනවා. අ‍පේ ර‍ටේ තිබූ කලාවන් ‍ලෝක‍යේම අවධානයට ‍යොමුව ති‍බෙනවා. ‍‍‍නෙළුම් ‍පොකුණ රඟහල වැනි ස්ථාන අ‍පේ රටට අවශ්‍ය ‍වෙනවා. ඒ සම්බන්ධ‍යෙන් ‍දේශපාලන පක්ෂය කුමක් වුවත් මම හිටපු ජනාධිපති මහින්ද රාජපක්ෂ මහතාට ස්තුතිවන්ත ‍වෙනවා. ‍මෙවැනි නිර්මාණ අ‍පේ රටට අවශ්‍ය ‍වෙනවා.
ගාල්ල දිස්ත්‍රික් මන්ත්‍රී බන්දුලලාල් බණ්ඩරි‍ගොඩ මහතා (එ.ජා.ප),
අපි සෑම තැ‍නෙකටම කලාව සම්බන්ධ කර ගන්නවා. ‍හෙළ සිරිතට විරිතට අනුව කටයුතු කරනවා. නව ආරක අලුත් ගමනක් අපි අද පැමිණ ති‍බෙනවා. අද වනවිට අ‍පේ දරුවන් සමාජ ජාල ‍වෙබ් අඩවි සමඟ වැඩි වශ‍යෙන් කාලය ගතකරනවා. සහජ හැකියාවන්, දක්ෂතාවන් මැකී ‍ගොස් ති‍බෙනවා. ඉදිරියට යන රටක් ‍ලෙස අපි සංස්කෘතිය, කලාව ආදී සියල්ල සමඟාමීව ‍මේ ගමන යායුතු ‍වෙනවා. රජයක් ‍‍ලෙස ඒ ‍වෙනු‍වෙන් පියවර රැසක් ‍ගෙන ති‍බෙනවා. මාධ්‍ය ස්වාධීන ‍ලෙස පවත්වා‍ගෙන යන්නට වත්මන් රජය අවස්ථාව දී ති‍බෙනවා. ගුණාත්මක ‍‍ටෙලි නාට්‍ය අද දකින්න පුළුවන්. පසුගිය කාල‍යේ ‍මේ ර‍ටේ කලාකරුවන්ට අත්වුණු ‍ඛේදනීය තත්ත්වය අපි දැක්කා. ජනතාව අතිශයින් ආදරය කරන කලාකරුවන් ඇතැම් ‍දේශපාලඥයන්ගේ වන්දිභට්ටයන් වුණා.
පත්කළ මන්ත්‍රී බිමල් රත්නායක මහතා (ජ.වි.‍‍පෙ),
අ‍පේ ර‍ටේ ‍දෙමළ මාධ්‍යයෙන් චිත්‍රපට, ‍ටෙලිනාට්‍ය, නාට්‍ය නිර්මාණය ඉතාම අවම මට්ට‍මේ ති‍බෙනවා. ‍තමිල්නාඩු‍වේ අධ්‍යාපන, සංස්කෘතික මට්ටම ඉතාම පහළින් ති‍බෙනවා. ඒ නිසා තමිල්නාඩු‍වේ සංස්කෘතික හා කලාවන් භාවිතා කරන්නට ‍දෙමළ ජනතාව ‍පෙළ‍ඹෙනවා. ‍මේ සම්බන්ධ‍යෙන් රජ‍යේ අවධානය ‍යොමු වියයුතු ‍වෙනවා. ජාතික ‍ටෙලිනාට්‍ය ප්‍රමිතිකරණ ආයතනයක් අවශ්‍ය ‍වෙනවා. වි‍දේශීය ‍ටෙලිනාට්‍ය මත අයකරන බදු ඉතාම පහළ මට්ටමක ති‍බෙනවා. ජනතාවට වැට් බදු අයකරන අත‍රේ ආණ්ඩු‍ව වි‍දේශීය කුණු ‍ගොඩවල් වලට අයකරන බදු පහළ දමනවා.
බදුල්ල දිස්ත්‍රික් මන්ත්‍රී අරවින්ද කුමාර් මහතා (එ.ජා.ප),
තම ජනවර්ගය ‍මෙන්ම සංස්කෘතිය ද ආරක්ෂා කරගත යුතු ‍වෙනවා. සෑම ජන වර්ගයක්ම තම තමන්ගේ ප්‍රජාවට අනුව කලාව, සංස්කෘතිය අනුගමනය කරනවා. ඇතැම් විට අපි බටහිර සංස්කෘතිය ‍දෙසට ගමන් කරනවා දැයි සැකයක් ති‍බෙනවා. අපි කලාව, සංස්කෘතිය ආරක්ෂා කළයුතු ‍වෙනවා. ශිෂ්ඨත්ව‍යේ මුවා‍වෙන් බටහිර සංගීතය ග්‍රහනය කර ගන්නවා. ‍මේ සම්බන්ධ‍යෙන් අ‍පේ අවධානය ‍යොමු වියයුතු ‍වෙනවා.
පත්කළ මන්ත්‍රී එම්.එච්.එම් නවාවි මහතා (එ.ජා.ප),
අපිට ‍හොඳ සංස්කෘතියක් ති‍බෙනවා. ශ්‍රී ලංකා‍වේ ‍හොඳ නාට්‍ය, චිත්‍රපට තිබුණා. ‍හොඳ නිර්මාණකරුවන් සිටියා. නමුත් අද එවැනි තත්ත්වයක් නැහැ.
පුංචි ඡන්දයට අමතරව පළාත් සභා 3ක මැතිවරණ.
ජනපති කෝට්ටේදී කියයි
ඉදිරි මාස කිහිපය තුළ දී පළාත් පාලන මැතිවරණයට අමතරව උතුරුමැද, සබරගමුව හා නැඟෙනහිර පළාත් සභා මැතිවරණ ද පවත්වන බව ජනාධිපති මෛත්‍රීපාල සිරිසේන මහතා ප්‍රකාශ කළේය.
මේ සියලු මැතිවරණවලදී ශ්‍රී ලංකා නිදහස් පක්ෂයේ ජයග්‍රහණය වෙනුවෙන් අවශ්‍ය කරන පසුබිම සකස් කරන බවත් ඒ තුළින් රටේ ශක්තිමත්ම දේශපාලන බලවේගය බවට ශ්‍රීලනිප ය පත් කරන බවත් ජනාධිපති මෛත්‍රීපාල සිරිසේන මහතා කීවේය.
ජනාධිපතිවරයා මේ බව ප්‍රකාශ කළේ කෝට්ටේ ශ්‍රී ලංකා නිදහස් පක්ෂ ප්‍රධාන කාර්යාලය විවෘත කිරීමෙන් අනතුරුව සිදු කළ කතාවේදීය.
පසුගිය මැතිවරණ දෙකේදී ශ්‍රී ලංකා නිදහස් පක්ෂය පරාජයට පත් වූයේ කුමක් නිසා ද යන්න සොයා බලා ඊට හේතු වූ අඩු පාඩුකම් සකසා මේ මැතිවරණයට මුහුණ දෙන බව හෙතෙම කියා සිටියේය.
එජාපයට 70යි.
එක්සත් ජාතික පක්ෂයේ හැත්තෑවෙනි සාංවත්සරිකය අදට යෙදී තිබේ. එම අවස්ථාව නිමිතිකරගනිමින් පෙරේදා (04) සවස සිරිකොත එක්සත් ජාතික පක්ෂ මූලස්ථානයේදී පරිත්‍රාණ ධර්ම දේශනාවක් සිදුවුණ අතර ඊයේ (05) දහවල් හැත්තෑනමක් මහා සංඝරත්නය උදෙසා සපිරිකර සංඝගත දක්ෂිණාවක් පැවැත්වුණි. ඉකුත් 03දා සෑම මැතිවරණ කොට්ඨාසයක් පාසාම විශේෂ බෝධිපූජා වැඩසටහන් පැවැත්වුණි. මුස්ලිම් හා හින්දු ආගමික වතාවත් හෙට (07) සහ ක්‍රිස්තියානි ආගමික වතාවත් මේ මස 9දාත් පැවැත්වෙයි.
සාංවත්සරික උත්සවය සහ එක්සත් ජාතික පක්ෂ සම්මේලනය මේ මස 10දා ‍බොරැල්ල කැම්බල් පිටියේදී පැවැත්වෙනුයේ ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ මහත්වරුන්ගේ සහභාගිත්වයෙනි. සම්මුතිවාදී දේශපාලන ගමන් මඟකට අවතීර්ණවෙමින් වසර 2015 පැවැති 69 වෙනි පක්ෂ සාංවත්සරිකය සඳහාත් ජනාධිපතිතුමා සහභාගි වුණි.
මේ මස 10දා පැවැත්වෙන සාංවත්සරික හා පක්ෂ සම්මේලනය පිළිබඳ කටයුතු සම්පාදනය පිළිබඳ විමසා බැලෙන හා තීන්දු තීරණ ගන්නා එක්සත් ජාතික පක්ෂයේ කෘත්‍යාධිකාරි මණ්ඩල රැස්වීමක් හෙට (06) පක්ෂ මූලස්ථානයේදී පැවැත්වෙයි. 1946 සැප්තැම්බර් 06දා කොළඹ ඇල්බට් ක්‍රේසන්ට් මාවතේ ෆාම්කෝට් මන්දිරයේදී සාමාජිකයින් දෙසියපහක් පමණ රැස්වී එක්සත් ජාතික පක්ෂය නිල වශයෙන් ආරම්භ කරන ලදී.
එහිදී පක්ෂ කැඳවුම්කරු ලෙස ජේ. එල්. කොතලාවල මහතා පිළිගැනීමේ කථාව පවත්වා මූලාසනය මහාමාන්‍ය ඩී. එස්. සේනානායක මහතාට භාර කළේ ය.
මෙදින පක්ෂ සභාපති ලෙස මහාමාන්‍ය ඩී. එස්. සේනානායක, උප සභාපතිවරු ලෙස එස්. ඩබ්ලිව්. ආර්. ඩී. බණ්ඩාරනායක, ටී. බී. ජයා, අරුණාචලම් මහාදේව, එස්. නඩේසන්, ජෝන් කොතලාවල, ජෝර්ජ් ආර්. ද සිල්වා මහත්වරුන් ද ආරම්භක මහලේකම්වරයා ලෙස එච්. එම්. අමරසූරිය, භාණ්ඩාගාරිකවරුන් ලෙස දිවංගත ජනාධිපති ජේ. ආර්. ජයවර්ධන, ඒ. ආර්. ඩී. රෂීක් මහත්වරුන් පත්විය. සමාරම්භක පක්ෂ රැස්වීමේදී ජාතීන් අතර එකමුතුව පිළිබඳව මහාමාන්‍ය ඩී. එස්. සේනානායක මහතා පැවැත්වූ කථාව එකමුතුබවේ අවශ්‍යතාව පිළිබඳව පැහැදිලිව අවධාරණය කර තිබුණි. 
ශ්‍රීලනිප ආණ්ඩුවක් බිහිකිරීමේ පළමු වෙඩිමුරය පත්තු කළා.
ජනාධිපති මෛත්‍රීපාල සිරිසේන කුරුණෑගල ශ්‍රීලනිප 65 වැනි සැමරුමේ දී කියයි
උපතින් උසස් පෙළ පතක් හිමි නොවීම නිසා ජනාධිපතිවරයා ලෙස සමාජයේ දැඩි පීඩාවකට මුහුණ දීමට සිදුවී ඇති බවත් ගොවි පුතකු වීමත්, සොල්දාදුවකුගේ පුතකු වීම, ධනපති පන්තියේ නොඉපදීමත්, තමා ගොඩනඟා ගත් චරිතාංග නොවන බවත් ජනාධිපති මෛත්‍රීපාල සිරිසේන මහතා ප්‍රකාශ කළේය.
රට කිසිදු විදේශ බලවේගයකට යටත් වීමට හෝ අත පෙවීමකට ඉඩ නොදෙන බව අනාවරණය කළ ජනාධිපතිවරයා එවන් විදේශ තර්ජනවලට තමා කිසිවිටක හිස නොනමන බව ද සඳහන් කළේය.
ජනාධිපතිවරයා එසේ සඳහන් කළේ කුරුණෑගල මාළිගාපිටියේ දී ඊයේ (04දා) පැවැති ශ්‍රීලංකා නිදහස් පක්ෂයේ හැටපස්වැනි සැමරුමට එක්වෙමිනි.
හැටපස්වැනි සැමරුම අතිවිශාල ජනතාවකගේ සහභාගිත්වයෙන් මහත් අභිමානවත් අයුරින් පැවැතුණි.
මෙහි දී පක්ෂ සභාපති මෛත්‍රීපාල සිරිසේන මහතා වෙත උත්තමාචාරය පිරිනැමීම, ලාභ ලබන රාජ්‍ය ආයතන රැක ගැනීම, වාමාංශික ප්‍රගතිශිලී බලවේග ඒකරාශී කිරීම, දිළිඳුකම පිටු දැකීම ඇතුළු යෝජනා හතක් මෙහි දී යෝජනා කළ අතර එය පාක්ෂියන්ගේ ඒකමතිකත්වයෙන් සභා සම්මත විය. පක්ෂයේ මොබයිල් ඇප් එක ජනාධිපතිවරයාගේ සුරතින් ජනතා අයිතිය පත් වීමද මෙහි දී සිදු විය.
ජනාධිපති මෛත්‍රීපාල සිරිසේන මහතා පුරා විනාඩි 40ක් පුරා ජනතාව ඇමතූ අතර එම කතාව මෙසේය.
ශ්‍රී ලංකා නිදහස් පක්ෂයේ 65 වෙනි සංවත්සර උළෙල අදට යෙදී තිබෙනවා. කිසිවෙක් බලාපොරොත්තු නොවූ ආකාරයේ අතිවිශාල ජනකායක් අද මේ අවස්ථාවට එක්ව සිටිනවා. මේ ක්‍රීඩාංගණයේ සිටින ජනතාවට වඩා වැඩි ජනතාවක් එන්න බැරිව එළියේ හිරවෙලා කුරුණෑගල නගරයේ සිටින බව පොලීසිය වාර්තා කරනවා.
මේ ශක්තිය කාගේද, මේ බලය කාගේද, මේ ජවය කාගේද, මේ ශක්තිය ශ්‍රී ලංකා නිදහස් පක්ෂයේ ශක්තියයි. මේ බලය ශ්‍රී ලංකා නිදහස් පක්ෂයේ බලයයි. මේ ජවය ශ්‍රීලංකා නිදහස් පක්ෂයේ ජවයයි. මෙයට අභියෝග කරන්න මේ රටේ කිසිදු දේශපාලන බලවේගයකට හෝ ප්‍රතිවාදී බලවේගයකට බැහැ. මුළු රටටම හඩ නඟා කියනවා.
ශ්‍රී ලංකා නිදහස් පක්ෂයට කීර්තිමත් ඉතිහාසයක් තිබෙනවා. ඒ කීර්තිමත් ඉතිහාසයේ ශ්‍රේෂ්ඨ කතාවක් තිබෙනවා. ඒ ශ්‍රෙෂ්ඨ කතාවේ රසමුසු තැන් මෙන්ම දුක්මුසු තැන් සහ දුක්ගැහැට සහ අභියෝගාත්මක අවස්ථා රැසක් තිබෙනවා.
එස්.ඩබ්ලිව්.ආර්.ඩි බණ්ඩාරනායක මහතා ශ්‍රී ලංකා නිදහස් පක්ෂය හැදුවේ ඇයි. සමහර අය කියනවා බණ්ඩාරනායක මහතා එක්සත් ජාතික පක්ෂයේ සිට එක්සත් ජාතික පක්ෂය කඩාගෙන පැමිණ ශ්‍රීලංකා නිදහස් පක්ෂය හැදුවා කියලා. මම කියවා තිබෙන පොත පතේ හැටියට නම් මම එතරම් එයට එකඟවන්නේ නැහැ. බණ්ඩාරනායක මහතා සිංහල මහ සභාවේ තිබුණු බලවේගයේ කොටසක් අරගෙන එදා ඒ යුගයට අවශ්‍ය රටේ සටන් පාඨ ගණනාවක් තිබුණා.
ඒ සටන් පාඨ අතට ගත් පිරිසක් හිටියා. සිංහල මහ සභාවත් එක්ක ඒ යුගයේ සටන් පාඨ අතට ගත්තේ කවුද, බ්‍රිතාන්‍ය පාලනයට යටත්වෙලා හිටපු අපි 1505 ඉදලා 1948 වෙනකන් විදේශිකයින්ගේ පාලනයට යටත් වෙලා හිටපු අපි. 1948 නිදහසින් පස්සේ මේ රටේ ජනතාව අදහස් කළා ස්වාධිපත්‍ය, ස්වදේශිකත්වය රටේ ස්වාධිනත්වය අපේම රටක්, අපේම සංස්කෘතියක් අපේ ශිෂ්ටාචාරය ගොඩනැඟුණු රටක අපේම ආණ්ඩුවක අවශ්‍යතාවයි. නිදහස් අරගලය බ්‍රිතාන්‍ය පාලනයට විරුද්ධව අරගෙන ගිහින් නිදහස් අරගලය ජයග්‍රහණය කෙරුවේ ඒ යුගයේ සිටි සිංහල, දෙමළ, මුස්ලිම් සියලූ නායකයින් කියන එක අමතක කරන්න එපා.
1951 සැප්තැම්බර් 02 වෙනිදා ශ්‍රී ලංකා නිදහස් පක්ෂය බිහි කරන විට බණ්ඩාරනායක මහතා මැතිවරණ කොමසාරිස්වරයාගේ තිබූ නීති රීති අනුව පක්ෂයට ප්‍රධාන ලේකම්වරයෙකුගේ අවශ්‍යතාවය තිබුණේ නැහැ. නමුත් බණ්ඩාරනායක මහතා පක්ෂයේ සම ලේකම්වරු තුන් දෙනෙක් පත් කළා .
ශ්‍රී ලංකා නිදහස් පක්ෂයට ආණ්ඩුවක් හදන්න ඒ යුගය තුළ ගොඩනැගුණු සාධක ගණනාවක් තිබුණා. ගමේ පන්සලේ හාමුදුරුවෝ, කුඹුරේ ගොවි මහත්තයා, කර්මාන්ත ශාලාවේ කම්කරුවා. ගමේ වෙද මහත්තයා, ගමේ ඉස්කෝලේ මහත්තයා ඇතුළු සාහිත්‍යධරයින්, ලේඛකයින්, උගතුන්, බුද්ධිමතුන් මාර්ටින් වික්‍රමසිංහ වැනි විශාරදයින්, පී.බී. අල්විස් පෙරේරා වැනි මහා කවීන් ඒ සියල්ල සමඟ දේශපාලන බලවේගවලට වැඩිය බණ්ඩාරනායක මහතා 56 ආණ්ඩුවක් හදන්න එක්වුණා.
බණ්ඩාරනායක මහතා පක්ෂයක් හැදුවා. 51පළමු මැතිවරණයේ දී ආසන 09 යි. මහජන එක්සත් පෙරමුණු සමඟ 56 ආණ්ඩුවක් හැදුවා. ලංකාවේ දේශපාලන නායයෙක් පක්ෂයක් හදලා අඩුම කාලයකින් ආණ්ඩුවක් හැදුවේ එස්.ඩබ්ලිව්.ආර්.ඩී බණ්ඩාරනායක මහතායි. ඒ ආණ්ඩුවට මිනිස්සු කිව්වා අපේ ආණ්ඩුව කියා. පාර්ලිමේන්තුව ඇතුලට ගිහිල්ලා මන්ත්‍රීවරුන් ඉදගන්න පුටුව අතගාලා කිව්වා මේ අපේ මැති ඇමැතිවරු ඉදගන්න පුටු කියා. ඒ අවශ්‍ය සමාජ වෙනස්කම, සමාජ සංස්කෘතික හා ආර්ථික වෙනස්කම් රාශියක් කෙරුවා.
ශ්‍රි ලංකා නිදහස් පක්ෂය ස්වදේශිකත්වය මුල් කරගත් අපේ සංස්කෘතිය, අපේ ශිෂ්ටාචාරය මුල් කරගත් අපේම දේශපාලන පක්ෂයක්. අපේම අපේ දේශපාලන පක්ෂය, 56 ආණ්ඩුව රටට අවශ්‍ය වෙනස්කම් රාශියක් කළා. මම හැමදාම කියනවා මේ රටේ බලයට පත්වූ නායකයින්ගෙන් බලයේ සිටින කාලය තුළ දී බණ්ඩාරනායක මහතා තරම් මානසික වධ වේදනාවන්ට ලක් වූ නායකයෙක් නැහැ. වැඩ වර්ජන, පක්ෂයේ අභ්‍යන්තර ආරවුල්, ආණ්ඩුවේ ආරවුල්, කැබිනට් මණ්ඩලයේ වර්ජන වැනි බරපතළ අර්බුද රාශියකට බණ්ඩාරනාක මහතා මුහුණ දුන්නා. අර්බුද කොතෙක් ආවත් පිට කොන්දක් ඇති දේශප්‍රේමි දේශපාලන නායකයෙක් ලෙස ජාතික සහ ජාත්‍යන්තර ප්‍රශ්නවලට මුහුණදී රටට කළයුතු වෙනස්කම ඒ අවුරුදු තුන හමාරේ ආණ්ඩුව තුළ ඉටු කෙරුවා.
දීර්ඝ කාලයක් බලයේ සිටි දේශපාලනඥයින් මේ රටේ ඉන්නවා. බණ්ඩාරනායක මහතා කියා කියන්නේ ඉතාම අඩුම කාලයක් බලයේ සිටි රාජ්‍ය නායකයායි. නමුත් මේ රටේ පොදු මහජනතාවගේ, වැඩකරන පංතියේ, කම්කරුවාගේ, ගොවියාගේ ගමේ පන්සලේ හාමුදුරුවන්ගේ, ඉස්කෝලේ මහත්තයාගේ මේ රටේ පුංචි මිනිසුන්ගේ හදවතේ අදත් ශ්‍රී ලංකා නිදහස් පක්ෂය දඟලන්නේ, නළියන්නේ හඬ නඟන්නේ ඒ බණ්ඩාරනායක මහතා කරපු වෙනස්කම් නිසා කියන එක අමතක කරන්න එපා.
මේ පක්ෂය පවිත්‍ර පක්ෂයක්. නිර්මල පක්ෂයක්, මේ පක්ෂය රට කරවිය යුතු පක්ෂයක්. ඒ නිසා තමයි මේ රටේ ජනතාව නිදහසින් පසුව ලංකාවේ වැඩිම කාලයක් රාජ්‍ය පාලනයේ යෙදී සිටින්නේ ශ්‍රී ලංකා නිදහස් පක්ෂයේ නායකත්වයයි කියන එක අමතක කරන්න බැහැ.
ශ්‍රී ලංකා නිදහස් පක්ෂය සමාජ ප්‍රජාතන්ත්‍රවාදය මුල් කරගත් දේශපාලන න්‍යායක් මත පදනම් වු පක්ෂයක්. සමාජ ප්‍රජාතන්ත්‍රවාදය කියන්නේ කුමක්ද, විශේෂයෙන්ම පොදු ජනතා සුබසාධනය, පොදු ජන මෙහෙවර, පුංචි මිනිසුන් වෙනුවෙන් පෙනී සිටීම, රටේ ප්‍රජාතන්ත්‍රවාදය තහවුරු කිරීමයි. නිදහස තහවුරු කිරීම, සැබෑ ලෙස පුංචි මිනිසාගේ අයිතිය වෙනුවෙන් පෙනී සිටිමින් ඒ අවශ්‍ය සමාජ, ආර්ථික හා දේශපාලන වෙනස්කම් කිරීමයි. මේ පක්ෂය අපි ශක්තිමත් කිරීම අවශ්‍යයි. අදට ගැළපෙන ආකාරයට සකස් කිරීම අවශ්‍යයි. සිරිමාවෝ බණ්ඩාරනායක මැතිණිය මේ පක්ෂයට අවශ්‍ය නායකත්වය දී ඒ යුගය තුළ කළයුතු වෙනස්කම් කළා. පක්ෂයේ පළවෙනි නායකයා අමු අමුවේ වෙඩි තබා මරා දැම්මා.
පක්ෂයේ දෙවෙනි නායිකාව සිරිමාවෝ බණ්ඩාරනායක මැතිනියගේ ප්‍රජා අයිතිය අහෝසි කර දේශපාලනයෙන් ඉවත් කරන්න උත්සාහ කළා. එය ආසර්ථක වුණා. පක්ෂයේ තුන්වෙනි නායිකාව චන්ද්‍රිකා කුමාරතුංග මැතිණිය යුද්ධයට මුහුණ දී ආබාධිත වුණා. පක්ෂයේ හතරව නායකයා මහින්ද රාජපක්ෂ මහත්තයා යුද ජයග්‍රහණය අපි සියලූදෙනා එකට එකතුව කළා. ඒ යුද ජයග්‍රහණය ලබා ගත්තා. පක්ෂයේ පස්වන නායකයා විදිහට මට ආරාධනා කළා. මම පක්ෂය භාරගත්තා.
මම පක්ෂය භාරගත්තේ මට කරපු ආරධනයත් එක්ක. මම ආණ්ඩුවෙන් එළියට ගිහිල්ලා පොදු අපේක්ෂකයා ලෙස අත්සන් කළේ ශ්‍රී ලංකා නිදහස් පක්ෂයේ ලේකම් ලෙසයි. පොදු අපේක්ෂකයා ලෙස මාත් එක්ක සම්මුති අත්සන් කරපු පක්ෂ සංවිධාන 49 එක්සත් ජාතික පක්ෂය ප්‍රමුඛව සිටියා. ඔවුන් මාත් ඒක්ක ගිවිසුමක් අත්සන් කළේ නැහැ. ඔබ ශ්‍රී ලංකා නිදහස් පක්ෂයෙන් ඉවත් විය යුතුයි කියා. ඔබ ශ්‍රී ලංකා නිදහස් පක්ෂයට නැවත නොයා යුතුයි කියා ගිවිසුමක් අත්සන් කළේ නැහැ. ඒක මගේ මානව හිමිකමක් වගේම මූලික අයිතිවාසිකමක්, ඒ ගැන කිසිදු බාධාවක් ඇතිවුණේ නැහැ.
2015 ජනවාරි 09 වෙනිදා ජනාධිපතිවරයා ලෙස දිවුරුම් දී දවස් තුනකට පසු පක්ෂයේ සභාපතිකම භාරගන්න කියා මට ආරාධනා කළා. මම පුදුම වුණා. නමුත් මම හරිම සතුටින් ඉපිළි ගිය ප්‍රීතියකින් සහ අභිමානයකින් එදා පක්ෂය භාර ගත්තේ නැවත මේ රටේ ශ්‍රීලංකා නිදහස් පක්ෂ ආණ්ඩුවක් හැදීමට යන්න එක පැහැදිළිව කිව යුතුයි.
එක්සත් ජාතික පක්ෂය ප්‍රමුඛ දේශපාලන පක්ෂ ගණනාවක් මාව ජනාධිපති අපේක්ෂකයා කර ජනාධිපතිවරයා ලෙස ජයග්‍රහණය කළ විට අපි පොදු එකඟතාවයක්, සම්මුතියක් ඇතිකරගත්තා. එනම් පොදු ප්‍රකාශක් රට වෙනුවෙන් ඉටු කරන්න. ඒ පොදු ප්‍රකාශයේ කිව්වා රට බරපතළ ප්‍රශ්න රාශියකට මුහුණ දීලා තිබෙනවා, මෙයින් රට ගොඩගන්න ඕන. ඒකට පාර්ලිමේන්තුවේ සියලු දේශපාලන පක්ෂ එකට එකතුවෙලා ආණ්ඩුවක් හදන්න ඕන කියා. ඒ මැතිවරණ ප්‍රකාශය අනුව මට ජයග්‍රහණය හිමි වුණා.
ගිය අවුරුද්දේ අගෝස්තු මාසේ 17 වෙනිදා මහ මැතිවරණයක් තිබුණා. මේ රටේ ජනතාව ප්‍රධාන දේශපාලන පක්ෂ එකකටවත් ආණ්ඩුවක් හැදීමේ තනි අයිතියක් දුන්නේ නැහැ. ඒ අනුව මැතිවරණ ප්‍රකාශනයේ තිබුණත් නැතත් ජනාධිපතිවරයා විදියට රට අවිචාරමත් නොවිය යුතුයි. රාජ්‍යයේ පැවැත්ම තිබිය යුතුයි. රටට සහ ජනතාවට මා වගකිව යුතුයි. ඒ නිසා සියලු දෙනා එකට එකතුවෙලා ආණ්ඩුවක් හැදුවා. අද අපි ආණ්ඩු කරනවා. නොයෙකුත් විවේචන තිබෙනවා.
එක්සත් ජාතින්ගේ මහ ලේකම්වරයා බෑන් කී මුන් මහතා මේ සතියේ ලංකාවට එන්න කළින් ආවේ 2009 මැයි මාසයේයි. යුද්ධය අවසන් වූ වහාම බෑන් කී මුන් මහතා පැමිණ බලා ගිහිල්ලා ඊට පසු වු දේ ඔබ සැම දන්නවා. අපි නිසා ලෝකය බෙදුණා. අපි නිසා එක්සත් ජාතින්ගේ මානව හිමිකම් කොමිසම් සභාව දෙකට බෙදුණා. එක්සත් ජාතින්ගේ සංවිධනාය සහ මානව හිමිකම් කොමිසම් සභාවේ පැවැති ඡන්ද ගණනාවකින් අපේ රට පරාජයට පත් වුණා. ඒ පරාජයට පත්වීමත් එක්කම ජාත්‍යන්තරයෙන් අපිට යෝජනා සහ චෝදනා මාලාවක් එල්ල වුණා. ඔබ යුද්ධය කළා. එහිදි මානව හිමිකම් කඩකළා කියා චෝදනා පැමිණියා. ඊට අපි රටක් සහ රාජ්‍යයක් විදියට පෙනී සිටිය යුතු වෙනවා.
ඒ පෙනී සිටිම රට වෙනුවෙන්, රටේ ජනතාව වෙනුවෙන් සහ මේ රටේ යුද්ධය කරපු යුද, නාවුක, ගුවන් ත්‍රිවිධ හමුදාවේ සහ පොලීසියේ රණවිරුවන් වෙනුවෙන් පෙනී සිටිය යුත්තක් කියන එක අමතක කරන්න එපා. අපි එම යෝජනාවලට අනිවාර්යයෙන්ම මුහුණදිය යුතු වුණා. එහෙත් පසුගිය වසරේ ජනාධිපතිවරණයේ ප්‍රතිඵල සමඟ ඒ එන යෝජනා එක පැත්තකින් අනෙක් පැත්තෙන් රටට අවශ්‍ය නිදහස, ප්‍රජාතන්ත්‍රවාදය, මානව හිමිකම් සහ මූලික අයිතිවාසිකම්. රටේ ජනතාවට බියක්, සැකක් නැතුව සතුටින් ඉන්න හැකි රටක්, සමාජයක් හදන්න අවශ්‍ය වුණා. රටේ සිංහල, මුස්ලිම්, දමිළ සියලූ ජන කොටස්වලට විශ්වාසයෙන්, මිත්‍රත්වයෙන්, සහෝදරත්වයෙන් ජීවත්වෙන්න පුළුවන් රටක් හදන්න අවශ්‍ය වුණා.
30 දශකයේ 40 දශකයේ 50 සහ 60 දශකයේ සිට කෑ ගැසූ වරින් වර කළ කෝළහාල අතිවූ සිංහල, දමිළ ජනතාවගේ හඬ අරගල බවට පත්වුණා. අවසානයේ මහා යුද ඛේදවාදකයක් ඇති වුණා. අපිට යුද්ධයකට මුහුණ දෙන්න සිද්ද වුණා. තිස් අවුරුද්දකට අධික කාලයක් අපි යුද්ධ කළා. අවසානයේ අපිට ප්‍රශ්න මාලාවක් ආවා. මේ ප්‍රශ්න මාලාවෙන් රට බේරා ගැනීම අවශ්‍ය වුණා. 2014 ජනාධිපතිවරණයක් සඳහා සූදානම් වන විට ජනාධිපතිවරණයක් තියන්න එපා කියා මම මගේ අතින් ලියා මහින්ද රාජපක්ෂ මහතාට දුන්නා. ආණ්ඩුව වෙනස්වන මැතිවරණයකට යන්න එපා. මිත්‍රවරුනි මට පක්ෂය පරාජයට කරන්න අවශ්‍යනම්, මට ඒ ආණ්ඩුව පරාජය කිරීමේ අවශ්‍යතාවය තිබුණානම් මම එසේ ලියුමක් ලිවිය යුතුද කියලා මම ඔබෙන් අසනවා.
මේ වේදිකාවේ ඉන්න මැති ඇමැතිවරු, ජ්‍යෙෂ්ඨයින් සියලූදෙනා එය දැක්කා. මහින්ද රාජපක්ෂ මහතා ලියුම ලියා පක්ෂයේ ප්‍රධානින්ට පිටපත ගානේ දුන්නා. ආණ්ඩුවේ කැබිනට් මණ්ඩලය සාකච්ඡා කරනවා ඡන්දයකට යන්න බැහැ. ජයග්‍රහණය කරන්න පුළුවන් පසුබිමක් නැහැ. නමුත් අපේ හඬ ඇහුවේ නැහැ. මැතිවරණයකට ගියා. එහෙමනම් ඒ පවත්වපු මැතිවරණයේ දී ලබන ජයග්‍රහණය ශ්‍රී ලංකා නිදහස් පක්ෂයේ ලේකම්වරයාගේ අතට ගත්ත එක වැරදිදි කියලා මම අසනවා.
අපි සම්මුතිවාදී ආණ්ඩුවක්. මේ රටේ ආණ්ඩු වෙනස් වුණහම ඇතිවන තත්ත්වයන්, පශ්චාත් තත්ත්වයන් දන්නවා. නමුත් අද අපි සංහිඳියාව ගැන කතා කරද් දී එය සිංහල, දමිළ, මුස්ලිම්, මැලේ, බර්ගර් ජාතින් අතර සංහිඳියාව පමණක් නොව දේශපාලන පක්ෂ අතරත් සංහිඳියාවක් තිබිය යුතුයි. ලෝකයේ දියුණු රටවල්වල, සංවර්ධනය වූ රටවල්වල ඒ දේශපාලන සංස්කෘතියේ වැදගත් කොටස් අප ගත යුතුයි. ඒ නිසා අපිට ස්වදේශීකත්වය පදනම් කරගෙන ඒ සියල්ල සමඟ ශ්‍රී ලංකා නිදහස් පක්ෂය ගොඩනැඟිම අවශ්‍යයි. ශ්‍රී ලංකා නිදහස් පක්ෂය ගොඩනැ‍ඟීමේ දී අපේ මූලික ප්‍රතිපත්ති, දර්ශනය අබ පියල්ලකින්වත් හෝ වෙනස් නොවිය යුතුයි.
සමාජ ප්‍රජාතන්ත්‍රවාදය ගැන කියන විශේෂයෙන්ම වෙළඳපොළ ආර්ථිකයේ දී, වෙළෙදපොළ තරඟකාරිත්වය තුළ විසි වන්නේ පුංචි මිනිසා, දුප්පත් මිනිසා කියන එක අපට අමතක කරන්න පුළුවන් කමක් නැහැ. ශ්‍රී ලංකා නිදහස් පක්ෂය විදියට. වෙළඳ පොළ ආර්ථිකයේ දී ඇතිවන තරඟකාරිත්වයත් එක්ක කම්කරුවා, ගොවියා පීඩිත පන්තිය, දුප්පතා ඒ සියල්ලන් වෙනුවෙන් පෙනී සිටිය හැකි දේශපාලන බලවේගයක් තිබිය යුතුයි.
නිදහස, ප්‍රජාතන්ත්‍රවාදය, මානව හිමිකම්, මූලික අයිතිවාසිකම් තිබිය යුත්තේ ධනපති පන්තියට සහ වරප්‍රසාද ලත් පිරිසට පමණක් නොවෙයි, නැති බැරි, දුගී දුප්පත් සමස්ත ජනතාවට එක හා සමානව ඒ වරප්‍රසාද තිබිය යුතුයි. අපි ඒ ක්‍රමයට යා යුතු වෙනවා.
ශ්‍රී ලංකා නිදහස් පක්ෂය නව ජවයකින්, නව වැඩපිළිවෙළකින් සහ සැලසුමකින් අලූත් ගමනක අවශ්‍යතාවය ඇතිවෙලා තිබෙනවා. මේ 65 වන සංවත්සර මහා සමුළුවේ දී මේ පැමිණි අතිවිශාල මහ ජන ගංඟාවට හමුවේ “අනාගතයේ ශ්‍රී ලංකා නිදහස් පක්ෂ ආණ්ඩුවක් පිහිටුවීමේ පළමුවෙනි වෙඩි මුරය අද මේ 65 වන සංවත්සර උත්සවයේ දී තිබන බව“ මම කියනවා.
අපිට ලබන වසරේ මුල් භාගය වන විට පළාත් පාලන මැතිවරණ පවත්වනවා. දිවයිනේ සියලූ පළාත් පාලන මැතිවණයට අපි ශ්‍රි ලංකා නිදහස් පක්ෂය අත ලකුණෙන් තරග කරනවා. ඒ පළාත් පාලන මැතිවරණ ශ්‍රී ලංකා නිදහස් පක්ෂය හා අපි එක්ක එකතුවෙලා ඉන්න ඒ වගේම එකතුවන අනෙක් සහෝදර පක්ෂ, වාම ප්‍රගතිශීලි පක්ෂ ඒ සියල්ලටම ආරාධනා කරනවා එම පළාත් පාලන මැතිවරණ ජයග්‍රහණයට ශ්‍රීලනිප කොඩිය වටා ඒකරාශි වෙන්න කියා . ශ්‍රී ලංකා නිදහස් පක්ෂයෙන් පාර්ලිමේන්තුවට ගිය විපක්ෂයේ මන්ත්‍රීවරුන්ට ඉන්න ඕනේ කියා පැවසු විට මම ඒ අයිතිය දුන්නා. අලූත් දේශපාලන බලවේග ගැන කතා නොකර ශ්‍රී ලංකා නිදහස් පක්ෂය සමඟ සිටගෙන, ශ්‍රි ලංකා නිදහස් පක්ෂ ශක්තිමත් කර අනාගතයේ ශ්‍රීලංකා නිදහස් පක්ෂ ආණ්ඩුවක් හදන්න එක්වන්නැයි කියා ඒ පිරිසට මම කාරුණිකව සහ ගෞරවයෙන් ඉල්ලීමක් කරනවා.
මේ පක්ෂය පිරිසිදු වෙන්න ඕනෑ. මේ පක්ෂය නිර්මල වෙන්න ඕනෑ. වැඩ කරන මිනිස්සු හෘද සාක්ෂියට අනුව වැඩ කරන්න ඕනෑ. පුංචි මිනිසාගේ දුක තේරුම්ගන්න ඕනෑ. මහ පොළවේ අඩිය ගහලා යන්න ඕනෑ මේ පක්ෂය නියෝජනය කරන්නේ පොඩි මිනිසුන්ට කියන එක හැම අවස්ථාවකම අපි තේරුම්ගන්න ඕනෑ .
අපි කොතරම් පැර දී තිබෙනවද,? ශ්‍රී ලංකා නිදහස් පක්ෂය 60 මාර්තු මාසයේ පැරදුණා. ශ්‍රීලංකා නිදහස් පක්ෂය 65 මැතිවරණයේ දී පැරදුණා. 77 පැරදුණා. ශ්‍රී ලංකා නිදහස් පක්ෂය 82 ජනාධිපතිවරණය පැරදුණා. 89 ජනාධිපතිවරණය පැරදුණා. 2001 පාර්ලිමේන්තු මැතිවරණයේ දී පැරදුණා.
ජයග්‍රහණ පිළිබඳ කතා කරනවා වගේම පරාජය පිළිබඳ වත් අපි කතා කරන්න ඕනෑ. පක්ෂයක් කළයුතු දේ කුමක්දැයි කියා තේරුම් ගැනීම අවශ්‍යයි වගේම, පක්ෂ නායකයින් කළයුතු දේ කුමක්දැයි කියා තේරුම්ගැනීම අවශ්‍යයි වගේම පක්ෂයක් සහ පක්ෂ නායකයින් නොකළ යුතු දේ කුමක්දැයි කියා තේරුම් ගැනීම අවශ්‍යයි කියා කියනවා.
එහෙමනම් පරාජයට හේතුවන නොකළ යුතු දේ අප විසින් නොකළ යුතුයි. ජයග්‍රහණයට හේතුවන කළයුතු දේ පක්ෂයක් සහ නායකයින් විදියට අප සියලූදෙනා කළයුතුයි.මේක පොඩි මිනිසාගේ පක්ෂය. මේ රටේ දේශීය චින්තනය, අපේකම දේශියත්වය මේ සියල්ල වෙනුවෙන් පෙනී සිටින්නේ ශ්‍රී ලංකා නිදහස් පක්ෂයයි.
සමහර අය මට එළිපිට ගහනවා, සමහර අය මට රහසේ ගහනවා. සමහර අය විවෘතව ගහනවා. සමහර අය අභ්‍යන්තරව ගහනවා. මම ඒ හැම කෙනෙකුගෙන්ම අහනවා, ඇයි මට ගහන්නේ මම පුංචි මිනිහෙක් නිසාද, මේ රටේ ජනාධිපති ධූරයට පත් වූ හය දෙනාගෙන් මම තමයි මේ රටේ පැල්පතින් ආපු, කුඹුරෙන් ආපු ජනාධිපතිවරයා කියන එක මම පැහැදිලිව කියනවා. මට ගහන්නේ මම ප්‍රභූ පන්තියේ නොවන නිසාද, මට ගහන්නේ මම ධනපති පන්තියේ නොවන නිසාද, මට ගහන්නේ මගේ තාත්තා දුප්පත් ගොවියෙක් නිසාද, මට ගහන්නේ මගේ තාත්තා දෙවන ලෝක යුද්ධයේ සටන් කළ රණවිරුවෙක් නිසාද, මට ගහන්නේ මගේ තාත්තාගේ අක්කර පහනේ යැපිලා පාර්ලිමේන්තුවට ආපු එතැන් සිට ජනතාවගේ සියලු වගකීම් සමඟ ඉදිරියට ආ පුංචි මිනිසෙක් නිසාද කියලා මට ගහන අයගෙන් අහනවා.
මේ රටේ ප්‍රභූ පන්තිය පිළිබඳ බණ්ඩාරනායක මැතිතුමා එදා කිව්වේ 56 ආණ්ඩුව කියන්නේ බමුණු කුලය බිඳ වැටීම කියා. සමාජයේ වරප්‍රසාද ලත් පන්තිය, ප්‍රභූ පන්තියට නොව ඒ සියල්ලේ අයිතිය මේ රටේ පුංචි මිනිසුන්ටයි කියා.
අද මේ රටේ රාජ්‍ය සේවයේ, රාජ්‍ය තාන්ත්‍රිකව රටින් පිට ඉන්න රාජ්‍ය නිලධාරින් සහ දේශපාලනඥයින් ඒ සියලූදෙනා බිහි වුණේ බන්ඩාරනායක මහතාට පින් සිද්ධ වෙන්න 56 සමාජ විප්ලවයත් එක්ක විශ්වවිද්‍යාලවලට ගිහිල්ලා සිංහල උපාධිය ලබන්න ඉඩ දුන්නේ බණ්ඩාරනායක මහතා කියන එක අමතක කරන්න එපා. එතකන් උපාධිය ලිව්වේ ඉංග්‍රීසි භාෂාවෙන්.
බණ්ඩාරනායක මහතාට මේ රටේ ජනවාර්ගික ප්‍රශ්නය පිළිබඳ හොද ඥානාන්විත අවබෝධයක් තිබුණා. එතුමා බණ්ඩාරනායක - චෙල්යවනායගම් ගිවිසුම අත්සන් කළා. කරන්න දුන්නේ නැහැ. ඩඩ්ලි සේනානායක මහතා ඩඩ්ලි - චෙල්වනායගම් ගිවිසුම අත්සන් කළා කරන්න දුන්නේ නැහැ. අවසානයේ අපි යුද්ධයකට පැටලුණා. ඉන්දියා හමුදාව මේ රටට ආවා, 13 වන ආණ්ඩු ක්‍රම ව්‍යවස්ථාව ආවා. පළාත් සභාව ආවා. නමුත් මුලින් කළයුතු දේ අපි මුලින් කළානම් ඒ මහා ඛේදවාචකයන්ට මුහුණ දෙන්න සිද්ධ වෙන්නේ නැහැ.
අදත් අපි කරන සංහිදියා වැඩපිළිවෙළට සමහර අය නින්දා කරනවා, අපහාස කරනවා, ෆෙඩරල් සංහිදියාව කියනවා, රට කඩන සංහිදියාව කියනවා. බටහිරට පාවා දෙන, ජාත්‍යන්තර සංවිධානවලට යට කරන සංහිදියාව කියනවා. බණ්ඩාරනායක මහතා බණ්ඩාරනායක -චෙල්වනායගම් ගිවිසුම ගෙනෙද් දී ඔහොම කිව්වේ. 'සෙවළ බණ්ඩා රට කඩන්න හදනවා' කියා කිව්වා. මේ ඉතිහාසය අධ්‍යයනය කරන්න, මේ ඉතිහාසය කියවන්න, ධර්මපාලතුමා එදා කිව්වේ 'සිංහලයින් නැගිටිව්' කියලා, මම අද ජනාධිපතිවරයා ලෙසත් මේ රටේ ජනතාවගේ සේවකයා ලෙසත් මේ රටම හඬ ගා කියනවා 'ලාංකිකයිනි නැගිටිව්' කියා.
සමහර අය අර්ථ විග්‍රහ කරන විදියට මේ රට කිසිදු විදේශ බලවේගයට යටත් කරන්න මම ඉඩ දෙන්නේ නැහැ. කිසිදු විදේශීය අතපෙවීමකට ඉඩ දෙන්නේ නැහැ. කිසිදු විදේශ තර්ජනයක් අපිට නැහැ. එවැනි තර්ජනයක් ආවොත් එම තර්ජනවලට මම ඔලුව පත් කරන්නෙත් නැහැ. මාතෘ භූමිය, රට සහ ජනතාව වෙනුවෙන් මම පෙනී සිටිනවා.
අපිට අවශ්‍ය හොඳ රටක්, සිංහල, දෙමළ. මුස්ලිම් සියලූ ජන කොටස් එකට අත්වැල් බැඳගත්ත එකම රටක සහෝදරත්වයෙන් ජීවත්වන සමාජයක්. හැම කෙනෙකුටම සතුටින් ජීවත්විය හැකි රටක්. ඒ රට හදන්න අපි සියලූදෙනා එකට එකතු වෙන්න ඕනෑ. ඒ නිසා ශ්‍රී ලංකා නිදහස් පක්ෂය විදියට පක්ෂයේ වසර 65 ගමන මග අභියෝගාත්මකයි. විශිෂ්ටයි, ශ්‍රේෂ්ටයි කටුකයි. ශ්‍රි ලංකා නිදහස් පක්ෂය කියන්නේ නැගිටිනවා, වැටෙනවා, වැටි වැටි නැගිටිනවා කොතෙක් වැටුණත් නැගිට, නැගිට ඉදිරියට යන පක්ෂය ශ්‍රී ලංකා නිදහස් පක්ෂයයි කියා අපි කියනවා.
ඒ නිසා මේ රට, ජනතාව ඒ සියල්ලත් එක්ක අද අපි යන මේ සම්මුතිවාදී ආණ්ඩුව තුළ තිබෙන මූලික ප්‍රශ්න විසඳාගන්න අපි සියලූදෙනා එක්විය යුතුයි. කෝටි නව ලක්ෂයක ණය බරින් මිදෙන්න අපි එකතු වෙන්න ඕනෑ. මේ රටේ සියලූදෙනා එකතුවෙන්න ඕන. මේ කොටි නව ලක්ෂයක ණය බර අත්හරින්නද කියන්නේ. මේ ණය බරින් අපි නිදහස් වෙන්න ඕන. ඒක එක පක්ෂයකට භාරදීලා බැහැ. එක ජාතියකට භාරදීලා බැහැ.
එක්සත් ජාතින්ගේ මානව හිමිකම් කොමිසම් සභාව හරහා ඇවිත් තිබෙන යෝජනා, අපි බලයට පත්වීමත් සමඟ එහි තිබූ බරපතළ තත්ත්වය ඉතාම සරල වුවත් ඒ යෝජනා ජයග්‍රහණය කරන්න අපි සියලූදෙනා එකාවන්ව එකතු වෙන්න ඕන.
විවේචනය ප්‍රශ්ණ විසඳීම නොවේ. යථාර්ථය තේරුම්ගෙන මේ රට ගොඩනඟන්න, මේ රටේ ජනතාවට හොඳ අනාගතයක් හදන්න, අද ජීවත්වන ජනතාවට වගේම හෙට උපදින දරුවන්ට පිංබර, සුන්දර රටක් හදන්න ශ්‍රී ලංකා නිදහස් පක්ෂය ශක්තිමත් කිරීම වගේම සියලූ ජන කොටස් සමඟ සංහිදියාවෙන් සියලූ දේශපාලන පක්ෂ සමඟ අද දවසේ වගකීම ඉටු කරමින් අපි ඉදිරියට යාමේ අවශ්‍යතාවය තිබෙනවා. අපි අදට අවශ්‍ය දේ අද කළයුතු වෙනවා. රෝගියෙකුට අදට අවශ්‍ය බෙහෙත හෙට දීලා හරියන්නේ නැහැ අද දෙන්න ඕන. මේ රටට තිබුණු පළවෙනි ප්‍රශ්නය ජාත්‍යන්තර දෝෂාරෝපණය, චෝදනා, අවලාද ඒ සියල්ලෙන් මේ රට නිදහස් කරගෙන හමාරයි යන්න කියන්න ඕන‍.
කවුරුන් කෙසේ කෙහොම කිව්වත් අපි අලූත් ආණ්ඩුවක් විදියට මහා බරක් අපි අඩු කරගෙන තිබෙනවා. ඒ නිසා මේ ප්‍රශ්න සහ ගැටලු තේරුම් අරගෙන, අපිට තිබෙන අභියෝග තේරුම් අරගෙන අපි ආණ්ඩුවක් විදියට වගකීම් ඉටු කරනවා වගේම ශ්‍රී ලංකා නිදහස් පක්ෂයක් විදියට අපේ වගකීම් සහ යුතුකම් ඉටු කරමු කියා මම සියලු දෙනාට ආරාධනාකරනවා.
ශ්‍රී ලංකා නිදහස් පක්ෂයේ මහලේකම් ඇමැති දුමින්ද දිසානායක මහතා -
සඟ, වෙද, ගුරු, ගොවි, කම්කරු කියන බලවේග ඒකරාශීකරමින් බණ්ඩාරනායක මහතා ශ්‍රී ලංකා නිදහස් පක්ෂය බිහිකළා. එදා බණ්ඩාරනායක මහතා බිහි කළ අයුරින්ම ජනාධිපති මෛත්‍රීපාල සිරිසේන හතා රට කරගෙනයනවා. අපි පක්ෂයක් ලෙස ජනාධිපතිතුමාට ණයගැතියි. පක්ෂයේ අඩුපාඩු හදා ගනිමින් පක්ෂය ශක්තිමත්ව ඉදිරියට ගෙනයාමට ජනාධිපතිතුමා ඇප කැපවී සිටිනවා. පක්ෂ්‍ය බිහිවන අවස්ථවේ ජනාධිපති මෛත්‍රීපාල සිරිසේන මහතාගේ උපත සිදුවීම පුදුම සහගතයි. ඒ පිළිබඳව පාක්ෂිකයින් සැමට සතුටුවිය හැකියි. මෛත්‍රීපාල සිරිසේන මහතාට අපි ණය ගැතියි.
ශ්‍රීලංකා නිදහස් පක්ෂ ඉතිහාසයේ ප්‍රථම වරට එක්සත් ජාතික පක්ෂයේ නියෝජිතයෙක් මීට එක්වූ අතර එනම් මහ ලේකම් කබීර් හෂීම් මහතායි. එසේම කඳුරට ජනතා පෙරමුණේ නායක ආරුගම් තොණ්ඩාමාන්, ඊලාම් ජනතා ප්‍රජාත්‍රන්තාවාදී පක්ෂයේ නායක ඩග්ලස් දේවානන්ද, ප්‍රජාතන්ත්‍රවාදී ජනතා පක්ෂයේ නායක ප්‍රභා ගනේෂන්, ජාතික කොංග්‍රසයේ නායක ඒ. එල්. එම් අතාවුල්ලා යන මහත්වරුන්ද ඊට එක්වී සිටියහ‍ ශ්‍රීලංකා නිදහස් පක්ෂයේ මහ ලේකම් දුමින්ද දිසානායක මහතා පිළිගැනීමේ කතාව කළේය.
මහා සංඝරත්නය, සෙසු ආගමික නායකයන්, හිටපු ජනාධිපතිනිය චන්ද්‍රිකා කුමාරතුංග, වරයා සහ නාවික කටයුතු ඇමැති අර්ජුන රණතුංග, එක්සත් ජනතා නිදහස් සන්ධානයේ මහ ලේකම් මහින්ද අමරවීර, පක්ෂයේ ජේෂ්ඨයන් ඇතුළු විශාල පිරිසක් මෙම අවස්ථාවට එක්වූහ.
ඉදිරි වසර 5 තුළ වැටුප් වැඩිකරන ක්‍රමවේදයක් ක්‍රියාත්මක කරනවා.
අගමැති රනිල් වික්‍රමසිංහ, ඉදිරි වසර 5, 6 ඇතුළත වැටුප් වැඩි කරන ක්‍රමවේදයක් ක්‍රියාත්මක කරන බවත් ඒ සඳහා දේශිය වෙළෙඳපොළ ප්‍රමාණවත් නොවන හෙයින් යුරෝපය, චීනය, ඉන්දියාව, සිංගප්පූරුව, මලයාසියාව ආදී රටවල් ගණනාවක් සමඟ ගිවිසුම් අත්සන් කොට අපනයන වෙළෙඳපොළ තවත් විශාල කර ගැනීම රජයේ අපේක්‍ෂාව බවත් අග්‍රාමාත්‍ය රනිල් වික්‍රමසිංහ මහතා කීය.
තරුණයන්ට අනාගතයක් සොයා දීම සඳහා රජයට යුතුකමක් ඇති බව පැවසූ අග්‍රාමාත්‍ය වික්‍රමසිංහ මහතා ඒ සඳහා ඉදිරියට යා යුතු බවත් අප එදා සිතූ ආකාරයට වඩා වෙනස් ආකාරයට වර්තමානයේ සිටින තරුණයන් අනාගතය ගැන සිතන හෙයින් ඉදිරියට යා යුත්තේ ඒ අනුව බවත් අවධාරණය කළේය. ලබන අඟහරුවාදා (6) ඒ ඉදිරියට යන ජනතාවගේ සංවත්සරය බව කී අගමැතිවරයා ඩී.එස්. සේනානායක මහතා සියලුදෙනාම එකතු කර ගෙන නිර්මාණය කළ එක්සත් ජාතික පක්‍ෂයට කොතරම් ප්‍රශ්න අර්බුද පැමිණියත් කිසිවකුටත් පක්‍ෂය කඩන්නට ඉඩ නොදී පක්‍ෂය ඉදිරියට ගෙන ගිය අතර කිසි දිනක ඉදිරියට යන ගමන නැවැත්වූයේ නොමැති බවද කීය.
ඉදිරියට යාම සඳහා ඉදිරියට යන අය සිටින එක්සත් ජාතික පක්‍ෂයට එක් වන ලෙස අගමැති වික්‍රමසිංහ මහතා තරුණ තරුණියන්ට ආරාධනා කළේය.
පෙරේදා (4) දින බියගම, මල්වාන නගරයේ පැවැති එක්සත් ජාතික පක්‍ෂ සාමාජික ප්‍රවර්ධන වැඩසටහනේදී අදහස් දක්වමින් එක්සත් ජාතික පක්‍ෂ නායක හා අග්‍රාමාත්‍ය රනිල් වික්‍රමසිංහ මහතා මේ බව පැවසීය.
මල්වාන මුබාරක් ක්‍රීඩාංගණයේ පැවැති මේ වැඩසටහනට දහස් ගණනක් ජනතාව සහභාගි වී සිටියහ.
බියගම ආසනයේ සංවිධායක ආරක්ෂක රාජ්‍ය අමාත්‍ය රුවන් විජේවර්ධන මහතා මේ වැඩසටහන සංවිධානය කළේය.
එහිදි බියගම ආසනයේ ජාතික යොවුන් බල මණ්ඩලයට නව නිලධාරින් පත් කර ගැනිමද සිදු විය.
අග්‍රාමාත්‍ය වික්‍රමසිංහ මහතා අතින් පැරණි සාමාජිකයන්ට නව සාමාජික කාඩ් පත් ලබා දීම සිදු විය.
මාධ්‍යවේදී නාරද නිශ්ශංක සහ ඇල්ලේවල මහත්වරුන් එක්සත් ජාතික පක්ෂයේ මුල්ම පෝස්ටරය අගමැති වික්‍රමසිංහ මහතාට පිළි ගැන්වීය.
මල්වාන නගරයේ සංචාරය කළ අගමැති වික්‍රමසිංහ මහතා නව සාමාජිකයන් වෙත සාමාජික කාඩ් පත් අලෙවි කළේය.
මුබාරක් ක්‍රිඩාංගණයේ රැස්ව සිිටි පිරිස අමතමින් අගමැති වික්‍රමසිංහ මහතා මෙසේද කීය.
අද බියගම යොවුන් පෙරමුණේ නිලධාරී මණ්ඩලය තෝරා පත් කර ගත්තා. පළමුවෙන්ම මා ඒ අයට සුබ පතනවා. තරුණයන් එක්සත් ජාතික පක්‍ෂයේ ඉදිරියටම යාමට සිටින අයයි. ඒ සම්ප්‍රදාය අනුව යොවුන් පෙරමුණ වැඩ කටයුතු කළ යුතුයි. මමත් මුලින්ම බැඳුණේ එක්සත් ජාතික පක්‍ෂයේ තරුණ පෙරමුණටයි. අප පක්‍ෂය ඉදිරියටම ගෙන යාම සඳහා ක්‍රියා කළා. එදා පක්‍ෂය ඉදිරියට ගෙන යාම සඳහා හොඳ නායකයකු සිටියා. ඒ ජේ.ආර්. ජයවර්ධන මහතායි. ඔහුගේ අඩිපාරේ ගොස් අප මැතිවරණය ජයග්‍රහණය කළා. අප ඉදිරියට යන බව රට හමුවේ ප්‍රකාශ කළා. එවිට මමත් තරුණ මන්ත්‍රීවරයෙක්.
බියගම යනු එවක අලුතින් ඇති කළ ආසනයක්. බියගම මන්ත්‍රීවරයා වූ මමත් මා වටේ සිටි තරුණ පිරිසත් ඉදිරියට යාමට කැමැත්තෙන් සිටිය අයයි. අපට එක ගැටලුවක් තිබුණා. එවකට බියගම, කොළඹ සහ ගම්පහ දෙපළාතේම නොදියුණුම ප්‍රදේශයයි. හරියට පාරක්වත් තිබුණේ නැහැ. වර්තමානයේ තිබෙන කිසිදු ඉදිකිරීමක් එකල තිබුණේ නැහැ. මේ ප්‍රදේශයේ එක් හංදියක් හැඳින්වූයේ බෙල්ල කපාපු හංදිය යනුවෙනි. මේ ප්‍රදේශයට තිබූ ප්‍රසිද්ධිය මොනවගේ දැයි එයින්ම තේරුම් ගත හැකියි. ඒ නම වෙනස් නොකර ඒ අයුරින්ම තිබෙන්න ඉඩ දෙන්නැයි මා ප්‍රකාශ කළා.
එකල මේ ප්‍රදේශයේ කසිප්පු බහුලව තිබුණා. තවත් මිනිසුන් බීඩි එතුවා. සීමා සහිත පිරිසක් තෙල් පිරිපහදුවේ සේවය කළා. මේ ආසනය බාර ගන්නා විට රැකියා ලබා දෙන්නේ කෙසේද යන ප්‍රශ්නයට මා මුහුණ දුන්නා. අපත් ගිහින් සංස්ථාවල රැකියා බලාපොරොත්තුවෙන් පෝලිමේ සිටියා නම් රැකියා ප්‍රශ්නය විසඳෙන්නේ නැහැ. තරුණ තරුණියන්ට විශාල බලාපොරොත්තු තිබුණා.
මා කැලණියේ සංවිධායක ලෙස කටයුතු කරන විට බියගමට යන ලෙස ජේ.ආර්. ජයවර්ධන මහතා පැවසුවා. එහිදී මා ජයවර්ධන ජනාධිපතිතුමාට එක් කොන්දේසියක් පනවා එම වගකීම බාර ගත්තා. බියගම දියුණු කරන්න මට උදව් කරන්න යන කරුණ මා ජේ.ආර්. ජයවර්ධන මහතාට ඉදිරිපත් කළ කොන්දේසියයි.
එකල අපේ මැතිවරණ ප්‍රකාශයේ කාරණා දෙකක් සඳහන්ව තිබුණා. එනම් කර්මාන්තකරණය සහ විදේශ ආයෝජනවලට රට විවෘත කිරීමයි. ඒ අනුව ජේ.ආර්. ජයවර්ධන මහතා 1977 වසරේදී මහ කොළඹ ආර්ථික කොමිසම ඇති කළා. ඊට බියගමත් ඇතුළු කළා. ඒ යටතේ පළමුවෙන්ම පිහිට වූයේ කටුනායක වෙළෙඳ කලාපයයි. විදේශ ආයෝජකයන් එහි පැමිණ අලුතින් කර්මාන්තශාලා ආරම්භ කළා. ඒකල සහ රත්මලාන ප්‍රදේශවලටත් වඩා එහි කර්මාන්තශාලා බිහි වුණා. බියගම ප්‍රදේශයේත් වෙළෙඳ කලාපයක් ඉදිකළ යුතු බව එහිදී මා කල්පනා කළා.
මා ගොස් ජේ.ආර්. ජයවර්ධන ජනාධිපතිතුමා සමඟ ඒ පිළිබඳව කතා කළ පසුව ඔහු ඊට එකඟතාව පළ කළා. මහ කොළඹ ආර්ථික කොමිසමේ ප්‍රධානියා සහ දෙවැනියා වූ උපාලි විජයවර්ධන මහතාටත්, පෝල් පෙරේරා මහතාටත් ඒ වැඩ කටයුත්ත සිදු කර දෙන ලෙස පවරනු ලැබුවා. එලෙස වෙළෙඳ කලාපය ඉදි කළේ ගම්පහ සහ කොළඹ ප්‍රදේශයේ තිබූ නොදියුණුම ස්ථානයේය. මේ ප්‍රදේශය දිස්ත්‍රික්ක දෙකේම මුල්ලක්.
මේ රැස්වීම පැවැත්වෙන ස්ථානයේ එදා තිබුණේ කුඹුරක්. මේ ආසන්නයේ එල්.එස්. හජ්ජියාර් මොහොමඩ් මහතාගේ ගෙදර තිබුණා. ජේ.ආර්. ජයවර්ධන මහතා, මම, අබුඅමීන් ඇතුළු පිරිසක් එම නිවසට රැස්වී සාකච්ඡා පැවැත්වූවා. එකල අල්මුබාරක් විද්‍යාලය මෙහි තිබුණා. විදුලි බලය තිබුණේ නැහැ. මේ කිට්ටුව කසිප්පු පෙරන පොල් වත්තක් තිබුණා. දෙවැනි වෙළෙඳ කලාපය එහි ඇරඹිමට අප තීරණය කළා.
එම තීරණය ගත් පසුව විශාල විවේචනයක් එල්ල වුණා. කටුනායක වෙළෙඳ කලාපය ඉදිකර තිබුණේ ගුවන් තොටුපොළට අල්ලපු ඉඩම වන ඉතා දියුණු ස්ථානයකයි. එවැනි ස්ථානයක වෙළෙඳ කලාප ඉදි නොකර මෙවැනි නොදියුණු තැනක වෙළෙඳ කලාප හදන්නේ ඇයි දැයි බොහෝ අය විවේචන එල්ල කළා. එක් වෙළෙඳ කලාපයක් ප්‍රමාණවත් බව ඇතැමුන් පැවසුවා.
අපට රැකියා උත්පාදනය කිරීමට අවශ්‍යයි. ජනතාව පොහොසත් කළ යුතුයි. ජනතාව අතට මුදල් ලබා දිය යුතුයි. හැමදාම බීඩි ඔතන්නට ඉඩ දෙන්න බැහැ. ජනතාවට හැමදාම ගෝනි හෝදන්නට බැහැ. කසිප්පු විකුණන්න බැහැ. එම නිසා මෙහි වෙළෙඳ කලාපයක් ඇති කොට දියුණුවක් ලබා දෙමු යැයි අප විවේචකයන්ට පැවසුවා.
වෙළෙඳ කලාපය ආරම්භ කිරීමට තෝරා ගත් ඉඩම වටේටම තිබුණේ දියුණු ප්‍රදේශයි. යබරළුවේ ජනතාව වැලි ගොඩදමා ජීවත් වුණා. ආණ්ඩුවේ රැකියා කළේ තුන් හතර දෙනකු පමණයි. වල්ගම ප්‍රදේශයේ ජනතාව රඹුටන් වෙළෙදාම් කළා. නැතිනම් බීඩි එතුවා. සමහරුන් කොළඹ ගොස් පදික වේදිකාවේ වෙළෙදාම් කළා.
වෙළෙඳ කලාපය බිහි වූ පසුව අලුතින් මාර්ග ඉදි කළා. සපුගස්කන්දට පැමිණෙන මාර්ගය එකල දුෂ්කර මාර්ගයක්. එතැන් සිට සමෘද්ධි මාවත ඉදිකළා. අලුත් නගර හැදුවා. විදුලි බලය ලබා දුන්නා. වර්තමානයේදී බියගම වෙළෙඳ කලාපයේ කර්මාන්තශාලා සිය ගණනක් තිබෙනවා. කසිප්පු වෙනුවට අප කොකා කෝලා හදන්නට පටන් ගත්තා. ඇන්කර් කර්මාන්තශාලාව ඉදිකළා. චන්ද්‍රිකා බණ්ඩාරනායක සමයේදී බීර කම්හලක් ඉදිකළා.
සපුගස්කන්දේ තවත් වෙළෙඳ කලාපයක් තිබෙනවා. සමෘද්ධි මාවතේ තවත් කර්මාන්තශාලා තිබෙනවා. දැන් මේ ප්‍රදේශයේ හැම තැනකම කර්මාන්තශාලා ඉදිවෙලා. මේ ප්‍රදේශයට විශාල දියුණුවක් අත් කර දී අප ගමට කර්මාන්තකරණය ගෙන ආවා.
ප්‍රේමදාස ජනාධිපතිතුමා යටතේ කොග්ගල නිදහස් වෙළෙඳ කලාපය ඉදිකිරීමට මට අවස්ථාව ලැබුණා. සීතාවක, පල්ලෙකැළේ ප්‍රදේශවල කර්මාන්තශාලා ඉදි වුණා. ප්‍රේමදාස ජනාධිපතිතුමා තවත් ඇඟළුම් කර්මාන්තශාලා 200ක් රට පුරා ඉදිකළා. ඒ අනුව කොළඹින් පිට ගම්බද ප්‍රදේශවලට කර්මාන්තකරණය ගෙන ගියා. අප රැකියා උත්පාදනය කළේ ඒ ආකාරයටයි.
බියගම ජනතාව අද අධ්‍යාපනය ලබාගෙන මේ ප්‍රදේශයේ කර්මාන්තශාලාවල මෙන්ම වෙනත් රැකියාවල නිරතවී සිටිනවා. එදා වැලිගොඩ දැමූ යබරළුවේ ජනතාව අද නිවසේ කාමර කුලියට ලබාදී මුදල් උපයා ගන්නවා. මල්වාන විශාල නගරයක් ලෙස දියුණුවී තිබෙනවා. කඩුවෙල බියගම හරහා අප මාර්ගයක් ඉදිකළා. අධිවේගී මාර්ගය ඉදි කෙරුණු පසු මේ ප්‍රදේශය තවත් දියුණු වේවි.
අප ඉදිරියට යන්නට බය වුණේ නැහැ. ජනතාව කුලී රැකියාවලට කොටු කළේ නැහැ. බීඩි ඔතන්නට, ගෝනි හෝදන්නට කොටු කළේ නැහැ. හොඳ රැකියා සොයා දී යහපත් ජීවිත ඇති කිරීමට කැපවුණා. වර්තමානයේදී මුදල් අච්චු ගහන සුවිශේෂී මුද්‍රණාල ස්ථාපිත කර ඇත්තේත් මේ ප්‍රදේශයේයි. කම්හල්වලින් ඉතිරි වන රෙදි කැබලි ගෙන විකුණා තවත් පිරිසක් දියුණුවට පත්වී සිටිනවා. අලුත් කඩ සාප්පු ඉදිකර තිබෙනවා. මෙවැනි දියුණුවක් බියගම ප්‍රදේශයට හඳුන්වාදීමට හැකි වූයේ ඉදිරියට ගිය නිසයි.
මෛත්‍රීපාල සිරිසේන මහතාගේ ප්‍රධානත්වයෙන් ආරම්භ කළ ජාතික ආණ්ඩුව යටතේ තරුණ තරුණියන් සඳහා රැකියා ලබාදීමට අප පොරොන්දු වී තිබෙනවා. ඒ අනුව මහනුවර සිට කොළඹ, හම්බන්තොට, වැල්ලවාය දක්වා කර්මාන්තශාලා රාශීයක් ඇති කිරීමට නියමිතයි. මහනුවර, මාවතගම, කුලියාපිටිය, මීරිගම, දිවුලපිටිය, හොරණ, අවිස්සාවේල්ල, මාතර ප්‍රදේශවල කර්මාන්තපුර 50 ක් පමණ බිහිකර රැකියා උත්පාදනය කිරීම අපේ අපේක්‍ෂාවයි.
කර්මාන්තකරණය ගමට ගෙන යා හැකි බව අප බියගම ප්‍රදේශයෙන් ඔප්පු කර පෙන්නුවා. රටේ අනෙක් ප්‍රදේශවලටත් එම දියුණුව ගෙන යනවා. මේ සියලු දේ සිදු කිරීම සඳහා අපේ වෙළෙඳපොළ ප්‍රමාණවත් නැහැ. අප ඒ සඳහා අපනයන වෙළෙඳපොළ වැඩි කළ යුතුයි. යුරෝපය, චීනය, ඉන්දියාව, සිංගප්පූරුව, මලයාසියාව ආදී රටවල් ගණනාවක් සමඟ ගිවිසුම් අත්සන් කොට අපනයන වෙළෙඳපොළ තවත් විශාල කර ගැනීම අපගේ අපේක්‍ෂාවයි.
තරුණයන්ට අනාගතයක් සොයා දීම සඳහා අපට යුතුකමක් තිබෙනවා. රැකියා කරන අයගේ වේතන ඊළඟ වසර 5, 6 ඇතුළත වැඩි කරන ක්‍රමවේදයක් අප ක්‍රියාත්මක කරනවා.
එක්සත් ජාතික පක්‍ෂය යනු ඉදිරියට යාමට සිතන අයගේ පක්‍ෂයයි. අපේ ජනතාව කිසිදිනක ඉදිරියට යාමට මිස පසු පසට යාමට සිතන්නේ නැහැ. 1966 වසරේදී ජේ.ආර්. ජයවර්ධන මහතා සංචාරක ව්‍යාපාරය පිළිබඳව සඳහන් කළා. එවැනි සංචාරක කලාප ගණනාවක් ජාතික රජය යටතේ බිහිකිරීමට නියමිතයි. හලාවතින් පටන් ගෙන දකුණ හරහා නැ‍ඟෙනහිර, උතුර, මධ්‍යම කඳුකරයේ සංචාරක කලාප ඉදිකෙරෙනවා.
තොරතුරු තාක්‍ෂණය, පරිගණක තාක්‍ෂණය මේ ප්‍රදේශවලට හඳුන්වා දිය යුතුයි. තොරතුරු තාක්‍ෂණික දැනුම මේ ප්‍රදේශවලට ගෙනෙන ආකාරය පිළිබඳව අපට අභියෝගයක් තිබෙනවා. ඒ අභියෝගයට මුහුණදීම පිළිබඳව බියගම සංවිධායක රුවන් විජයවර්ධන මහතා ඇතුළු සෙසු මන්ත්‍රීවරුන් කල්පනා කළ යුතුයි. ඈත ගම්දනව්වල කර්මාන්ත, සංචාරක ව්‍යාපාර දියුණුවට පත් වන විට බියගම ඊට වඩා පියවරක් ඉදිරියෙන් සිටිය යුතුයි.
බියගම දියුණු කිරීමේ මගේ වැඩකටයුත්ත මේ වන විට අවසන් කොට තිබෙනවා. දැන් අප බියගම සංවිධායකවරයා ලෙස රුවන් විජයවර්ධන ඇමැතිතුමා පත් කර තිබෙනවා. මේ ප්‍රදේශයේ තවත් දියුණු කිරීම පිළිබඳ අලුතින් කල්පනා කිරීම එතුමාගේ යුතුකමයි. මේ ප්‍රදේශයේ අධ්‍යාපනය දියුණු කළ යුතුයි. අප මේ ප්‍රදේශයට අඩිතාලම දමා තිබෙනවා. ඔබ සැම එක්වී එය ඉදිරියට ගෙන යන්න. කඩුවෙල, අවිස්සාවේල්ල දක්වා එම දියුණුව ගෙන යන ආකාරය ගැන සිතන්න.
මල්වතු ඔය මිටියාවතට මෙන්ම කැලණි ගං මිටියාවතට දීර්ඝ ඉතිහාසයක් තිබෙනවා. මේ ප්‍රදේශය සීතාවක රාජධානිය දක්වා දියුණුවට පත් වුණා. ඉදිරියට යන්න හිතන්නට පුළුවන් නම් ඔබ මෙය බාර ගන්න. ඉදිරියට යන්න බැරිනම් මට ඇවිත් කියන්න.
අප මුලින්ම ඉදිරියට යාමට කැමති අය නිර්මාණය කළ යුතුයි. අප එදා සිතූ ආකාරයට වඩා වෙනස් ආකාරයට වර්තමානයේ සිටින තරුණයන් අනාගතය ගැන සිතනවා. අප ඉදිරියට යා යුත්තේ ඒ අනුවයි. ලබන අඟහරුවාදා (6) ඒ ඉදිරියට යන ජනතාවගේ සංවත්සරයයි. ඩී.එස්. සේනානායක මහතා සියලු දෙනාම එකතු කර ගෙන මේ පක්‍ෂය නිර්මාණය කළා. අප එම පක්‍ෂය ඒ ආකාරයටම ආරක්‍ෂා කර තිබෙනවා. කොතරම් ප්‍රශ්න අර්බුද පැමිණියත් පක්‍ෂය කඩන්නට කිසිවකුටත් ඉඩ දුන්නේ නැහැ. ආණ්ඩු පක්‍ෂය මෙන්ම විරුද්ධ පක්‍ෂයේ සිටිමින් අප පක්‍ෂය ඉදිරියට ගෙන ගියා. විරුද්ධ පක්‍ෂයේ සිට කඳවුරු ගසා ගෙන පක්‍ෂය ඉදිරියට ගෙන ගියා. අප කිසි දිනක ඉදිරියට යන ගමන නැවැත්වූයේ නැහැ.
රට ඉදිරියට යෑමට අවශ්‍ය නම් ඒ සඳහා මිනිසුන් අවශ්‍යයි. එම මිනිසුන් සිටින්නේ එක්සත් ජාතික පක්‍ෂයේයි. ඉදිරියට යාම සඳහා මේ පක්‍ෂයට එක් වන ලෙස තරුණයන්ට ආරාධනා කරනවා. පක්‍ෂය තරුණයන් අතරට ගෙන යාම සඳහා අප වසර දෙකක් ඇතුළත නව වැඩසටහනක් සංවිධානය කර තිබෙනවා.
පක්‍ෂය දියුණු කිරීම සඳහා ගමට ගොස් වැඩ කටයුතු කරන්න. ඉදිරියට යන අප මුළු ලංකාවටම යහපත් වෙනසක් ලබා දෙන බව මෙහිදී අවධාරණය කරනවා.
මුදල් අමාත්‍ය රවී කරුණානායක මහතා- එක්සත් ජාතික පක්ෂය වසර හැත්තෑවක කාලයක් තුළදී මේ රටට සිදු කර ඇති සේවය සුවිශේෂියි. අපි මොනවද කළේ කියා මහින්ද රාජපක්ෂ අහනවා. එයා අපිට මොකද්ද බාර දුන්නේ? ගිනි බෝලයක්. අද අපිට එය නිවා දාන්න වෙලා තිබෙනවා. අපි කිරි පිටි මිල අඩු කළා. තෙල් මිල අඩු කළා. ගෑස් මිල අඩු කළා. අපි යන ගමන පෙන්නලා තිබෙනවා. අග්‍රාමාත්‍ය රනිල් වික්‍රමසිංහ මහතා පැහැදිලි දැක්මක් සහිත ඉදිරි සංවර්ධන වැඩ පිළිවෙළක් සකස් කර තිබෙනවා. අපිව විශ්වාස කරන ලෙස මා ඔබ සැමගෙන් ඉල්ලා සිටිනවා. සංවර්ධනය එක පැත්තකට පමණක් සීමා නොකර මුළු රට පුරාම සිදු කරනවා.
ශ්‍රි ලංකා නිදහස් පක්ෂයේ 65 වැනි සංවත්සරය වෙලාවේ හිටපු ජනාධිපති මහින්ද රාජපක්ෂ මහතා රටේත් නැහැ. අපිට චෝදනා කරන්නේ ඒ පක්ෂය දෙකඩ කරන අයයි. චෝදනා ගැන පරීක්ෂණ කරන කොට අපි පාවලා දෙනවා කියනවා. යුද්ධයට නායකත්වය දුන් සරත් ෆොන්සේකා මහතා හිර ගෙදරට යැව්වේ කවුද?
රට හදන්න නායකත්වය දෙන්න හැකි පක්ෂය එක්සත් ජාතික පක්ෂයයි. ඉදිරියේදි අවුරුදු විස්සක් ප්‍රජාතන්ත්‍රවාදව රට පාලනය කිරිමට අපි කටයුතු කරනවා.
විදුලි සංදේශ සහ ඩිජිටල් තාක්ෂණ ඇමැති හරීන් ප්‍රනාන්දු මහතා - සැප්තැම්බර් මාසය එක්සත් ජාතික පක්ෂයට ඉතා වැදගත් මාසයක්. වසර හැත්තෑවකට පෙර පාම්කෝට් මන්දිරයේදී යෝජනාව ගෙන ආවේ දෙමළ ජාතිකයෙක්. යෝජනාව ස්ථිර කළේ මුස්ලිම් ජාතික ටි.බී. ජයා මහතා. අපේ පක්ෂය සහජීවනය සමඟ ඉදිරියට ආ පක්ෂයක්. අපි මේ සැරේ බලයට පත් වෙලා තවම අවුරුද්දයි.
1978 දී එක්සත් ජාතික පක්ෂය බලයට පත් වෙලා අවුරුද්දකින් රට දියුණු වුණාද? ඒ සඳහා කාලයක් ගියා. පිට්ටනියක එක පාරටම රේස් දුවන්න බැහැ. බිම තළලා තණ හිටවලා වතුර දාලා පිට්ටනිය හදා ගන්න ඕනෑ. මේ අවුරුද්දේ ජාත්‍යන්තරයේ නායකයන් හමු වී සිදු කළේ වටපිටාව හදා ගන්න එකයි. අපේ හිටපු නායකයන් හම්බු කරලා ගෙදර ගෙනිච්චේ නැහැ. ඩඩ්ලි සේනානායක මහතා මිය යන විට බැංකු ගිණුමේ තිබුණේ රුපියල් හාරසිය ගණනයි. අපේ නායක රනිල් වික්‍රමසිංහ මහත්තයට විපක්ෂයේ අය පවා කියන්නේ මිස්ට ක්ලීන් කියලයි. එදා අපිට කළ දේවලට අද විපක්ෂයට දිට්ඨ ධම්ම වේදනීය කර්මය පල දී තිබෙනවා.
ආරක්ෂක රාජ්‍ය අමාත්‍ය රුවන් විජේවර්ධන මහතා - මුබාරක් විදුහලත් මේ ක්‍රිඩා භූමියත් මේ ප්‍රදේශයට එදා ලබා දුන්නේ රනිල් වික්‍රමසිංහ මහතායි. ප්‍රදේශයේ තරුණ තරුණයන්ට රැකියා ලබා දෙන්න කර්මාන්තශාලා ආරම්භ කළා. එදා ශාඛා සමිති එක් කරගෙන බියගම යොවුන් බල මණ්ඩලය හැදුවේ රනිල් වික්‍රමසිංහ මහතායි.
2015 ජනවාරි 8 දා දූෂිත පාලනය අයින් කර ප්‍රජාතන්ත්‍රවාදී යහපාලනය ගෙන ඒමට අපි ඉදිරිපත් වුණා. මෛත්‍රිපාල සිරිසේන මහතා පොදු අපේක්ෂකයා ලෙස ඉදිරිපත් වු විට එක්සත් ජාතික පක්ෂයේ අපි එතුමා සහයෝගය දී රාජපක්ෂ දූෂිත පාලනය පරාජය කර රටට අවශ්‍ය වෙනස ලබා දුන්නා. අද මෛත්‍රිපාල සිරිසේන ජනාධිපතිතුමාත් රනිල් වික්‍රමසිංහ මහතාත් එකමුතු වී කටයුතු කරමින් රටේ ප්‍රශ්න විසඳිමට කටයුතු කරනවා. අද සුදු වෑන් නැහැ. මාධ්‍යවේදීන් පැහැර ගෙන යන්නේ නැහැ. එදා ජාති බේදය ඇති කිරීමට උත්සාහ ගත්තා.
අද අපි ජාතීන් අතර සහජීවනය ඇති කිරිමට කටයුතු කරනවා. රට සංවර්ධනය කිරීමේදී සියලුම ජාතින් එකතු කර ගන්නවා. අද ලෝකයේ ප්‍රබල රටවල් අපේ රටේ ආයෝජන කිරීමට ඉදිරිපත් වී තිබෙනවා. තව අවුරුද්දක් දෙකක් යන විට රටේ සංවර්ධනය දැක ගැනීම හැකි වෙනවා. අපේ පාක්ෂිකයන් අවුරුදු විස්සක් දුක් වින්දා. අභියෝගවලට මුහුණ දුන්නා. නමුත් පක්ෂය හැර ගියේ නැහැ. කොළ කොඩිය ආරක්ෂා කර ගෙන පක්ෂය සමඟ හිටියා. ඒ කැපවීම අප අමතක කරන්නේ නැහැ. අපි අනිවාර්යෙන්ම කළගුණ සලකනවා.
රාජපක්ෂ අපට බාර දුන්නේ ණය බරින් මිරිකුණු රටක්. ඒ ණය බරින් රට මුදවා ගෙන රට ආර්ථික වශෙයෙන් ශක්තිමත් කිරීමට අගමැතිතුමා පැහැදිලි දැක්මකින් කටයුතු කරනවා. ඒ සඳහා විදේශ රටවල විශ්වාසය දිනා ගෙන තිබෙනවා. ඉදිරියේදී රට සංවර්ධිත රටක් බවට පත් කිරීමට අපට හැකි වන බව නොඅනුමානයි.
එක්සත් ජාතික පක්ෂයේ යොවුන් පෙරමුණේ සභාපති පාර්ලිමේන්තු මන්ත්‍රි කාවින්ද ජයවර්ධන මහතා -
මා දේශපාලනයට පිවිසියේ ජාතික යොවුන් පෙරමුණ හරහායි. ඒ සඳහා රුවන් විජේවර්ධන මහතා මාහට අත හිත දුන්නා. ඔබේ ප්‍රදේශයේ නායකයා තරුණයන්ට අතහිත දෙන සිංහයෙක්. අපේ පක්ෂය යොවුන් පෙරමුණ තරුණ තරුණියන් නායකයන් කර රටට සේවය කිරීමට අවස්ථාව ලබා දෙනවා. පසුගිය රජයේ නිල් බලකාය, තාරුණ්‍යයට හෙටක් වැනි සංවිධාන මගින් හැදුණේ නායකයන්ගේ අනාගතය පමණයි.
තරුණ තරුණියන්ගේ අනාගතය හැදුණේ නැහැ. එක්සත් ජාතික පක්ෂයේ පමණක් නොවේ මුළු රටේම තරුණ තරුණියන් වෙනුවෙන් අගමැති රනිල් වික්‍රමසිංහ මහතා වැඩ පිළිවෙළක් සකස් කර තිබෙනවා. තරුණ සේවා සභාවෙන් තරුණ පරපුරට විශාල සේවයක් කරනවා. මහපොළ ශිෂ්‍යත්වය දෙගුණයක් කළා. පක්ෂය තාක්ෂණයත් සමඟ ඉදිරියට යනවා. පක්ෂ සාමාජික ප්‍රවර්ධන වැඩසටහනින් අද ලක්ෂ පහළොවක් අප සමඟ එකතු වී තිබෙනවා. පක්ෂයට අවුරුදු හැත්තෑවක් සපිරෙන මේ මොහොතේ එය දැවැන්ත ශක්තියක් බව කිව යුතුයි.
පාර්ලිමේන්තු මන්ත්‍රි හර්ෂණ රාජකරුණා මහතා - අපේ පක්ෂය දැවැන්ත නායකයන් සිටි පක්ෂයක්. මෙහි සාමාජිකත්වය ලබා ගැනිමෙන් ඔබ අද දැවැන්ත සංවිධානයක සාමාජිකයෙක් බවට පත් වෙනවා.
දැන් සතුටුද කියා සමහරු අහනවා. ඔව් අපි සතුටින්. 2015 ජනවාරි 08 දායින් පසු අපි අතුරු අයවැයක් ගෙනවිත් ජනතාවට සහන ලබා දුන්නා. තෙල් මිල අඩු කළා. රාජපක්ෂ ට වැඩි කරන්න බැරි වුණු රජයේ වේතන අපි වැඩි කළා. සමෘද්ධි , මහපොළ සහනාධාර දෙගුණයක් කළා. ලෝකය අපේ රට සමඟ විරසක වී සිටියා. ඉන්දියාව අපිට විරුද්ධව ඡන්දය දුන්නා. යුරෝපය අපිට සම්බාධක පැනෙව්වා.
අපි මත්ස්‍ය තහනම ඉවත් කර ගත්තා. ජී.එස්.පී. සහනය ලබා ගැනිමට අපි කටයුතු කරමින් සිටිනවා. ජාත්‍යන්තරය අද අපි පිළිගන්නා තැනකට පැමිණ තිබෙනවා. අධිකරණය ගැන විශ්වාසයක් තිබුණේ නැහැ. රාජපක්ෂ අරලිය ගහ මන්දිරයේ සිට අධිකරණය ‍මෙහෙයවූවා. සෑම පොලිසියක්ම රාජපක්ෂ ශාඛාවක් බවට පත්ව තිබුණා. අද ඒ තත්ත්වය නැහැ. අද අධිකරණය සහ පොලිසිය ස්වාධීනයි. මාධ්‍ය නිදහස තිබෙනවා. ඉතින් අපිට සතුටුයි. අපිට තව ගොඩාක් දේ කිරීමට තිබෙනවා.
එක්සත් ‍‍ජාතික පක්ෂයේ ප්‍රවර්ධන වැඩසටහන.
1947 පැවැති පළමු මහ මැතිවරණයට තරග කළ එක්සත් ජාතික පක්ෂයේ නිර්මාතෘ මහාමාන්‍ය ඩී. එස්. සේනානායක මහතා එදා ප්‍රකාශයට පත්කළ සිය මැතිවරණ ව්‍යාපාරයේ ප්‍රථම පෝස්ටරයේ සංරක්ෂිත පිටපතක් දිවයින පුවත්පතේ හිටපු ප්‍රධාන කර්තෘ ජ්‍යෙෂ්ඨ මාධ්‍යවේදී නාරද නිශ්ශංක මහතා විසින් බියගම, මල්වානේදී ඊයේ (04) පැවැති එක්සත් ‍‍ජාතික පක්ෂයේ ප්‍රවර්ධන වැඩසටහනට සමගාමීව පැවැති රැස්වීමේදී එජාප නායක අග්‍රාමාත්‍ය රනිල් වික්‍රමසිංහ මහතාට පිරිනැමූ අයුරු.‍
1947 පැවැති මහ මැතිවරණයට ඩී. එස්. සේනානායක මහතා ගම්පහ දිස්ත්‍රික්කයේ මීරිගම ආසනය නියෝජනය කරමින් තරග කොට තිබේ. භාෂා තුනෙන්ම එම පෝස්ටරයේ එජාපයේ නම සටහන් කර තිබීම සියලු ජාතීන් අතර එකමුතු බව ඉන් පිළිබිඹු වේ.
පළාත් පාලන මැතිවරණය අත ලකුණින්.
ජනපති ශ්‍රීලනිප 65 වැනි සංවත්සරයේ දී කියයි
ඉදිරියේදී පැවැත්වෙන පළාත් පාලන මැතිවරණයේදී ශ්‍රී ලංකා නිදහස් පක්ෂය රටේ සියලු බලවේග ඒකරාශී කර‍ගනිමින් අත ලකුණින් තරග කරන බවත් ශ්‍රී ලංකා නිදහස් පක්ෂ ආණ්ඩුවක් පිහිටුවීමේ පළමු වෙඩිමුරය අද මෙම සම්මේලනයේදී පත්තුකළ බවත් ජනාධිපති මෛත්‍රීපාල සිරිසේන මහතා පැවැසීය.
තමන් පක්ෂය භාරගත්තේ ශ්‍රී ලංකා නිදහස් පක්ෂ ආණ්ඩුවක් බිහිකිරීමට බවද ජනාධිපතිවරයා කියා සිටියේය.
ජනාධිපතිවරයා මේ බව සඳහන් කළේ කුරුණෑගල මාලිගා පිටියේදී පැවැති ශ්‍රී ලංකා නිදහස් පක්ෂයේ 65වන සංවත්සරය අමතමින් පැවසීය.
අතිවිශාල පිරිසකගේ සහභාගීත්වයෙන් පැවැති මෙම පක්ෂ මහා සංවත්සරයට මහා සංඝරත්නය ප්‍රමුඛ ප්‍රධාන අනෙකුත් ආගමික පූජකවරුන්, හිටපු ජනාධිපතිනි චන්ද්‍රිකා බණ්ඩාරනායක කුමාරතුංග, හිටපු අගමැති දි.මු. ජයරත්න, පක්ෂ මහ ලේකම් දුමින්ද දිසානායක, සංධානයේ මහ ලේකම් මහින්ද අමරවීර, ඇතුලු පක්ෂයේ ජ්‍යෙෂ්ඨයින් සහ මැති ඇමැතිවරුන් රැසක් එක්ව සිටියහ.
මෙම සංවත්සරය සඳහා ශ්‍රී ලංකාවේ පැරණිම දේශපාලන පක්ෂය වන එක්සත් ජාතික පක්ෂය නියෝජනය කරමින් එහි මහ ලේකම් කබීර් හෂීම් මහතාද එක්ව සිටියහ.
ශ්‍රී ලංකා නිදහස් පක්ෂයේ හැටපස්වන ඓතිහාසික සංවත්සරය ආරම්භ වූයේ ජනාධිපති මෛත්‍රීපාල සිරිසේන මහතාගේ සම්ප්‍රාප්තියත් සමගය. කුරුණෑගල මාලිගා පිටියට සිව් දෙසින් විශාල ජන ගංඟාවන් සහිතව පෙළපාලිවලින් පැමිණි පාක්ෂිකයන් ක්‍රීඩාංගණයට ඇතුලුවීමත් සමඟ සංවත්සරය ආරම්භ කෙරිණි.
ජනාධිපති මෛත්‍රීපාල සිරිසේන මහතා ඇතුලු සම්භාවනීය අමුත්තන් පොල්තෙල් පහන දැල්වීමෙන් අනතුරුව ආගමික වතාවත් සිදුකෙරුණු අතර දිවංගත නායකයින් මෙන්ම පක්ෂ සාමාජිකයින් සහ රණවිරුවන් සැමරීම ආරම්භයේදීම සිදුකෙරිණි.
එම අවස්ථාවලින් පසු පිළිගැනීමේ කතාව පක්ෂ මහලේකම් ඇමති දුමින්ද දිසානායක මහතා විසින් සිදුකළ අතර නව යෝජනා හතක් සම්මේලනයට ඉදිරිපත් කෙරිණි.
ජනාධිපතිවරයාට ගෞරව ප්‍රණාම උත්තමාචාර පුදකිරීම, ආර්ථික ගමන් මග, වාමාංශික ප්‍රගතිශීලී බලවේග පක්ෂයට ඒකරාශී කර ගැනීම, ජාතීන් අතර සංහිඳියාව ඇති කර ගැනීම, නිවැරදි රාජ්‍ය පාලනය, දිළිඳුකම තුරන් කිරීම,ජාත්‍යන්තර ජයග්‍රහණ පිළිබඳ ප්‍රණාමය පළකිරීම යන යෝජනා හත සියලු පාක්ෂිකයින් ඒකමතිකව සම්මත කළහ.
මාව මුදලට ගන්න කාටවත් බෑ.
තමාව මුදලට ගැනිමට කිසිවෙකුට නොහැකි බවත් ඉදිරි මැතිවරණවලදී නුවර එළිය දිස්ත්‍රික්කයේ සියලු ආසන සහ විශාල ජනතාවකගේ සහයෝගය අගමැතිවරයාට ලබාදීමට කටයුතු කරන බවත් කඳුරට නව ගම්මාන සංවර්ධන යටිතල පහසුකම් සහ ප්‍රජා සංවර්ධන ඇමැති පී. දිගම්බරම් මහතා ප්‍රකාශ කරයි.
ඇමැතිවරයා මෙසේ ප්‍රකාශ කෙළේ ඊයේ( 28 ) හැටන් නගරයේදී අගමැති රනිල් වික්‍රමසිංහ මහතාගේ ප්‍රධානත්වයෙන් පැවැත්වූ එක්සත් ජාතික පක්ෂ ප්‍රවර්ධන වැඩසටහනකට සහභාගි වෙමිණි. වතුකරයේ ජනතාවට විශාල සේවයක් කිරිමට සහයෝගය ලබාදීම පිළිබඳ අගමැතිවරයාට ස්තුතිය පුදකරන බවද ප්‍රකාශ කළ ඇමැතිවරයා අතිතයේ තමාට රැස්වීමක්වත් පැවත්වීමට ඉඩ නුදුන් පුද්ගලයින් අද බලු කුක්කන් සේ සිටින බවද කීය.
අප ඉදිරියටත් නුවර එළිය දිස්ත්‍රික්කයේ බලය තහවුරුකර ගන්නා බව මේ අවස්ථාවේ මා ප්‍රකාශ කරනවා. පසුගිය කාලයේ තමාට සහ සාමාජිකයින්ට විවිධ ගැටලුවලට මුහුණදීමට සිදුවූ බව ද ඇමැතිවරයා කීය.
ශ්‍රීලනිප 65 වැනි සමුළුවට සියල්ල සූදානම්.
ශ්‍රී ලංකා නිදහස් පක්‍ෂ ගමන් මඟේ සුවිශේෂී සැමරුමක් තබමින් 65වැනි සංවත්සර උළෙල මහත් අභිමානවත් අයුරින් ලබන මස 04දා කුරුණෑගල මාළිගාපිටියේ දී පැවැත්වීමට සියලු කටයුතු සූදානම් බව පක්ෂ මහ ලේකම් කෘෂිකර්ම ඇමැති දුමින්ද දිසානායක මහතා ප්‍රකාශ කළේය.
පක්ෂයේ නායක ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන සැමරුම් උත්සවයට අතිවිශාල පක්ෂ සාමාජිකයන් පිරිසක් අපේක්ෂා කරන බව ද මහ ලේකම්වරයා පැවසීය.
පංච මහා බලවේග මතින් ගොඩනැගුණු ශ්‍රීලනිප ඉදිරියේ දී යෝධ පියවර රැසක් තැබීමට අපේක්ෂා කරන බවත් එම ගමන් මගේ සමාරම්භය 65 වැනි සංවත්සරයේ දී තබන බවත් හෙතෙම අනාවරණය කළේය.
පැමිණෙන අතිවිශාල ජනතාවගේ පහසුව පිණිස අවශ්‍ය සියලු කටයුතු සූදානම් කර තිබෙන බව කී ඇමැතිවරයා ප්‍රවාහන පහසුකම් වෙනුවෙන් දැනටමත් ලංගම බස් රථ දෙදහසක් සහ පෞද්ගලික බස් රථ ඇණවුම් කර ඇති බව සඳහන් කළේය.
එස්.ඩබ්ලිව්.ආර්.ඩි. බණ්ඩාරනායක මහතා ආරම්භ කළ පක්ෂයට මෛත්‍රීපාල සිරිසේන මහතා නව ජවයක් ලබා ඇතැයි ද මෙතෙක් කාලයක් පක්ෂයට අහිමිව තිබූ දෙමළ, මුස්ලිම් ජන බලය ජනාධිපතිවරයා පක්ෂය වටා ඒකරාශි කර ඇතැයි ද දිසානායක මහතා පැවසීය.
ජනාධිපති මෛත්‍රීපාල සිරිසේන මහතා ශ්‍රීලනිපයෙන් බිහි වූ පනස් හයේ දරුවකු බව හෙළි කළ මහ ලේකම්වරයා පොදු ජනතාවගේ පක්ෂයක් ලෙස ගොඩනැගූ ශ්‍රී ලංකා නිදහස් පක්ෂයට එය තවත් ශක්තියක් බව අනාවරණය කළේය.
කාගෙන්වත් පළිගන්න රජයට වුවමනාවක් නෑ.
අගමැති රනිල් වික්‍රමසිංහ
ඌව පළාත් සභා මැතිවරණයේ ජන්ද ප්‍රචාරක ව්‍යාපාරය සඳහා රාජපක්ෂ රෙජිමය සංචාරක මණ්ඩලය වැනි රජයේ ව්‍යාවසාය ආයතනවලින් මුදල් ලබා ගෙන තිබිම සම්බන්ධයෙන් පොලිසියට කෙරුණු පැමිණිල්ලක් අනුව අධිකරණය හමුවේ නඩු පැවරුණු බව ද එය රජය විසින් සිදු කළ දෙයක් නොවන බව ද අග්‍රාමාත්‍ය රනිල් වික්‍රමසිංහ මහතා පැවසිය.  කිසිවකුගෙන් හෝ පළිගැනීමට හෝ රජයේ නිලධාරින් හිරේ දැමීමට අවශ්‍ය වූයේ නැති බව අවධාරණය කළ අගමැති වික්‍රමසිංහ මහතා කවුරුන් හෝ පැමිණිල්ලක් කළහොත් යහපාලනය යටතේ එය විභාග කළ යුතු බව ද රජයේ නිලධාරින් අතින් වරදක් සිදු වුවාද නැද්ද යන කාරණය සොයා බැලිය යුතු බව ද පෙන්වා දුන්නේය.
වැලිමඩ ප්‍රදේශයේ පෙරේදා (27) පැවැති එක්සත් ජාතික පක්ෂ සාමාජික ප්‍රවර්ධන වැඩසටහනට එක්වෙමින් අගමැති වික්‍රමසිංහ මහතා මේ බව ප්‍රකාශ කළේය.
ඌව පළාත් සභා මැතිවරණය පැවතෙන කාලයේ දි අදාළ සංස්ථාව භාරව සිටි ඇමැතිවරයා බැසිල් රාජපක්‍ෂ මහතා වන අතර ඌව ප්‍රදේශයේ මැතිවරණ වැඩකටයුතු භාරව සිටියේ රාජපක්‍ෂ බැසිල් මහතා ද බව කී අගමැති වික්‍රමසිංහ මහතා මේ දෙදෙනා එක්කෙනෙක් ද? දෙදෙනෙක් ද කියා ජනතාව දන්නා බව ද මෙවැනි ප්‍රචාරක වැඩකටයුත්තක් රජයේ මුදලින් කළ නොහැකි බව නිලධාරීන් දැන සිටියේ නැතිදැයි විමසිය.
ඇතැම්විට බය නිසා මුදල් ලබා දෙන්නට ඇති නමුදු එසේ ලබා දී ඇත්තේ සාමාන්‍ය ජනතාවගෙන් අය වැයෙන් ලබාගත් මුදල් බව ද අගමැතිවරයා කිය.
එමගින් ජන්ද 6000ක් පමණ හරවා ගෙන ඇති බවද ඒ බව එම කාලයේ දැන ගත්තා නම් ජන්ද ප්‍රතිඵලය අහෝසි කර ගැනිමට හැකියාව තිබු බවද කීය.
මොවුන්ට එරෙහිව නඩු පවරා ඇත්තේ මහේස්ත්‍රාත් නියෝගය අනුව බව සඳහන් කළ අගමැති වික්‍රමසිංහ මහතා යහපාලන නිසා රජයේ සේවකයන් එෆ්.සී.අයි.ඩී. ගෙන යනවා යැයි ඇතැමුන් කෑ ගහන නමුත් මෙය රජය විසින් කළ දෙයක් නොව නීතිපතිවරයාගේ තීරණය පොලිසිය හරහා ක්‍රියාත්මක වී තිබෙන බවද පැවසීය.
මෙවැනි තත්ත්වයක් යටතේ ආණ්ඩුවට දොස් කියන්නේ ඇයි? දැන් මේවාට වැරදිකරුවන් කවුද? මහේස්ත්‍රාත්තුමාද නැතිනම් මෙවැනි හොරකම් නැති කිරීම සඳහා ඉදිරිපත් වූ එක්සත් ජාතික පක්‍ෂය ද? රාජපක්‍ෂ කල්ලිය සහ ඇතැම් මාධ්‍ය පවසන්නේ මෙය ආණ්ඩුවේ වරද බව ද අගමැති වික්‍රමසිංහ මහතා කීය.
මෙවැනි දේ පාර්ලිමේන්තුවේ හෙළි කිරීම හොඳ බව පෙන්වා දුන් අගමැති වික්‍රමසිංහ මහතා මෙය තමන්ට විරුද්ධව ගෙන යන වැඩසටහනක් නොවන බව රජයේ සේවකයින් තේරුම්ගෙන සිටින බව ඔවුන් තමන් සමග පැවසු බවද කිය. 
අතට හිත දෙන ලකුණු.
ඉදිරි මැතිවරණ වලදී එක්සත් ජනතා නිදහස් සන්ධානයේ සලකුණ ලෙස අත සලකුණ යොදා ගැනීමට බොහෝ දුරට ඉඩ ඇති බව සන්ධාන මහ ලේකම් අමාත්‍ය මහින්ද අමරවීර මහතා පවසයි.
ඒ අද කුරුණෑගලදී පැවැති පක්ෂ ක්‍රියාකාරී හමුවකදී ය.
ශ්‍රීලනිපය කඩන්න හදන අයට විනය ක්‍රියාමාර්ග.
පසුගිය කාලය තුළ ශ්‍රීලනිපය දෙකඩ කිරීම සඳහා දායක වූ සහ කටයුතු කළ පුද්ගලයන්ට එරෙහිව විනය ක්‍රියාමාර්ග ගැනීමට ශ්‍රී ලංකා නිදහස් පක්ෂය ක්‍රියා කරන බව සංචාරක සංවර්ධන හා ක්‍රිස්තියානි කටයුතු නියෝජ්‍ය ඇමැති අරුන්දික ප්‍රනාන්දු මහතා පවසයි.
තමන්ට බලපාන යම් යම් පෞද්ගලික කාරණා පදනම් කර ගනිමින් තීන්දු තීරණ නොගන්නා ලෙස පක්ෂ සාමාජිකයන්ගෙන් ඉල්ලා සිටින ඒ මහතා, ශ්‍රීලනිප ශක්තිමත් කි‍රීමට අප  සැම එකාවන්ව කටයුතු කළ යුතු යැයි ද අවධාරණය කරයි.පොළොන්නරුවේ සිට සිය දේශපාලන දිවිය ආරම්භ කළ වත්මන් ජනාධිපති මෛත්‍රීපාල සිරිසේන මහතා මේ දක්වා පැමිණි ගමන් මග ඉතා දුෂ්කර වූත්, දුක් කම්කටලුවලින් පිරි එකක් යැයි පෙන්වා දුන් ඒ මහතා, එවකට සිටි දැවැන්ත නායකයන් පවා ශ්‍රීලනිප යෙන් වෙන් වී දෙපිලකට බෙදුනු අවස්ථාන්හිදී ශ්‍රීලනිප උන්නතිය වෙනුවෙන් මෛත්‍රීපාල සිරිසේන මහතා විශාල කැපකරීමක් කළ අයෙක් යැයිද හෙතෙම පැවසීය. එබැවින් පරාර්ථකාමීව වැඩ කර ශ්‍රීලනිප ආරක්ෂා කිරීමට කැප වන ලෙස හිටපු ජනාධිපතිවරයාගෙන් ඉල්ලා සිටින ඒ මහතා, යම් යම් ගැටලු ඇත්නම් එය සාකච්ඡා කර විසඳා ගත හැකි බවත්, නව සංවිධායකවරුන් පිළිබඳව ගැටලු ඇත්නම් ප්‍රජාතන්ත්‍රවාදීව එය පෙන්වා දිය හැකි බවත් වැඩිදුරටත් සඳහන් කළේය. කොළඹ 02, ශ්‍රී ලංකා රක්ෂණ සංස්ථා පරිශ්‍රයේ පිහිටි සංචාරක නියෝජ්‍ය අමාත්‍යංශයේ දී විශේෂ මාධ්‍ය හමුවක් අමතමින් අරුන්දික ප්‍රනාන්දු මහතා මේ කරුණු අවධාරණය කළේය. උතුරු කොරියාවක් වෙන්න ගිය රට ශිෂ්ට කරන්න අපට හැකි වුණා.
තවත් උතුරු කොරියාවක් බවට පත්වීමට ගිය ශ්‍රී ලංකාව අන්තර්ජාතික වශයෙන් පිළිගන්නා ශිෂ්ටසම්පන්න රටක් බවට පත් කිරීමට ගත වූ වසර තුළ රජයට හැකි වූ බව පාර්ලිමේන්තු කටයුතු හා ජනමාධ්‍ය ඇමැති ගයන්ත කරුණාතිලක මහතා පවසයි.
වසරක් තරම් ඉතා කෙටි කාලසීමාවක් ඇතුළත දේශීය හා අන්තර්ජාතික වශයෙන් රටට ජයග්‍රහණ රැසක් අත්කර දුන් රජය, ලබන වසර වනවිට මේ රටේ ජනතාවට දැනෙන හා දැක ගත හැකි දැවැන්ත සංවර්ධන වැඩපිළිවෙළක් ආරම්භ කරන බවද ඇමැතිවරයා පවසයි.
ඇමැතිවරයා මේ බව පැවසුවේ රජයේ ප්‍රවෘත්ති දෙපාර්තමේන්තු ශ්‍රවණාගාරයේ ඊයේ (24) පැවති කැබිනට් තීරණ දැනුම්දීමේ මාධ්‍ය හමුවේදී ය. 'මේ රටේ ප්‍රධාන දේශපාලන පක්ෂ දෙක එක්ව ප්‍රථම වතාවට සම්මුතිවාදී ආණ්ඩුවක් නිර්මාණය කර, ජනතාවට සුවිශේෂ ජයග්‍රහණ රාශියක් අත්පත් කර දුන් වත්මන් සම්මුතිවාදී ආණ්ඩුවේ පළමුවැනි සංවත්සරය පසුගිය සතියට යෙදී තිබුණා. විදුලි පුටුව, යුද අපරාධ චෝදනා වැනි වචන අපේ දේශපාලන ශබ්දකෝෂයෙන් ඉවත් කිරීමටත්  මේ කෙටි කාලසීමාව ඇතුළත මේ සම්මුතිවාදී ආණ්ඩුවට හැකි වුණා. දේශපාලන වශයෙන් විරුද්ධවාදීන් පැහැරගෙන යන සුදු වෑන් සංස්කෘතිය නැති කිරීමටත් හැකි වුණා. අපේ රටේ ඉඩම් සින්නක්කරව විදේශවලට පැවරීමට තිබූ ගිවිසුම් රටට හිතකර පරිදි නැවත සකස් කර ගැනීමටත් මේ සම්මුතිවාදී ආණ්ඩුවට හැකිව තිබෙනවා.
තොරතුරු දැනගැනීමේ අයිතිය, අතුරුදහන්වූවන් සොයා ගැනීමේ අයිතිය වැනි මූලික අයිතිවාසිකම් පනත් මඟින් පාර්ලිමේන්තුවට ඉදිරිපත් කර සම්මත කර නීතිගත කිරීමටත් හැකි වුණා. සෑම නිවෙසකට ම විදුලිය දෙන්න, සෑම දරුවකුටම අධ්‍යාපනය ලබා දෙන්න දැවැන්ත වැඩපිළ‍‍වෙළවල් සැලසුම් සහගතව ආරම්භ කිරීමටත්, ඉලක්ක සහිතව ක්‍රියාත්මක කිරීමටත් හැකිව තිබෙනවා. මොරගහකන්ද යෝජනා ක්‍රමය වැනි දැවැන්ත සංවර්ධන යෝජනා ක්‍රම ආරම්භ කළා. යුරෝපා මත්ස්‍ය තහනම ඉවත් කිරීමත්, ජී.එස්.පී. සහනය යළි ලබා ගැනීමටත් මේ කෙටි කාලසීමාව ඇතුළත රජයට හැකියාව ලැබී තිබෙනවා. ලෝකයේ බලවත් රටවල රාජ්‍ය නායකයන් සහභාගී වන ජී-7 සමුළුවට අපේ රාජ්‍ය නායකයාට ඇරැයුම් ලැබෙන තත්ත්වයට අපේ රට ජාත්‍යන්තර පිළිගැනීමකට ලක් කර ගැනීමටත් මේ කෙටි කාලය තුළ මේ සම්මුතිවාදී ආණ්ඩුව සමත්ව තිබෙනවා.
අධ්‍යාපනය සඳහා වාර්තාගත රුපියල් බිලියන 63ක් වෙන් කර, පාසල් 7000ක් සංවර්ධනය කිරීමේ මූලික පියවර තැබීමට හැකිව තිබෙනවා. ලංකා විදුලිබල මණ්ඩලය මූලික ගෙවීමක් අය නොකර ගෙවල් ලක්ෂ හැටදහසකට මේ වසර ඇතුළත විදුලිය ලබා දීමේ වැඩපිළිවෙළක් ආරම්භ කර තිබෙනවා. සෞඛ්‍යයට වැඩිම අයෝජනය සිදුකර තිබෙනවා. පසුගිය කාලයේ සිදුකළ දූෂණයෙන් පිරුණු මාර්ග සංවර්ධන ව්‍යාපෘති යළි සැලසුම් කර, මහජන මුදල් ගසා කෑම වළක්වා නැවත රට පුරා ක්‍රියාත්මක කිරීමටත් හැකිවුණා. මෙවැනි සුවිශේෂී ජයග්‍රහණ රාශියක් ජනාධිපතිතුමා හා අගමැතිතුමාගේ නායකත්වයෙන් යුතු මේ රජයට හැකිවුණා සේම පසුගිය රජය උරුම කර දන් මොනරුන්ගෙන් පිරි ගුවන්තොටුපළ ගුවන් යානාවලින් පිරවීමටත්, ලෝකයේ ලොකුම තටාකය නැව්වලින් පිරවීමටත්, ආයෝජකයන් ගෙන්වා ගැනීමටත්, රැකියා උත්පාදනය කිරීමටත්, රටේ සෑම පුද්ගලයකු ම ණයකරුවකු බවට පත් කරන ගිනි පොළී ණය කන්දරාවෙන් ජනතාව මුදා ගැනීමටත් රජය මේ වසරේ සැලසුම් සකස් කර තිබෙනවා.
වසරක් ඇතුළත මේ රටේ ප්‍රධාන දේශපාලන පක්ෂ දෙකේ නායකවරුන් වන ජනාධිපතිතුමා සහ අගමැතිතුමා එකට එකතුවී මේ අලුත් අත්දැකීම් සහිත සම්මුතිවාදී ආණ්ඩුව ජනතාවට ජයග්‍රහණ රැසක් ලබා දී තිබෙනවා. මේ රජය අන්තර්ජාතික වශයෙන් රටට අත්කර දී තිබෙන ජයග්‍රහණ මෙන්ම දේශීය වශයෙන් මේ රටේ ජනතාවට දැනෙන ජයග්‍රණ අත්කර දීමට ආණ්ඩුව ලබන වසරේදී කටයුතු කරනවා' යැයිද ඇමැතිවරයා පැවසීය. 
අලුත් පක්ෂයක් හදන අයට ජනපති කළේ තර්ජනයක් නොවේ.
නව පක්ෂයක්' පිහිටුවීම පිළිබඳව ජනාධිපති මෛත්‍රිපාල සිරිසේන මහතා මාතර රැස්වීමේ දී 'අලුත් පක්ෂයක් හදලා බලමු 'යැයි කළ ප්‍රකාශය කිසිසේත් තර්ජනයක් නොවන බව සෞඛ්‍ය පොෂණ හා දේශීය වෛද්‍ය ඇමැති , සම කැබිනට් ප්‍රකාශක වෛද්‍ය රාජිත සේනාරත්න මහතා කියයි.
නව පක්ෂයක් පිහිටු වන පුද්ගලයන් පිළිබඳව රහස් සියල්ල තමන් විසින් රටට හෙළි කරන බව ජනාධිපතිවරයා ප්‍රකාශ කළේ ද්වේශ සහගතව නොව එය යම් අභියෝගයකට ලක්කරමින් බවද ඇමැතිවරයා පෙන්වා දෙයි.
මෙම පිරිස අලුත් පක්ෂයක් බිහි කරන්නේ රටේ ප්‍රධාන දේශපාලන පක්ෂයකින් කෑල්ලක් කඩා බිඳ දමමින් බැවින් පක්ෂයක සැබෑ නායකයකුට දැනෙන කනගාටුව ජනාධිපති මෛත්‍රිපාල සිරිසේන මහතාටද දැනෙන බැවින් මේ ක්‍රියාව එතුමා තවත් ආකාරයකින් හෙළා දැකීමේ වරදක් නොදකින බවද ඇමැතිවරයා පවසයි.
මේ ප්‍රකාශය ගැන මේ තරම් කලබල වන්නේ ඇයි? රට් ජනාධිපතිතුමන් ලෙස නොවේ 'මෛත්‍රිපාල සිරිසේන 'නමැති පුද්ගලයා ලෙස ‍ඔහුට මේ ප්‍රකාශය කරන්න අයිතිය තිබෙනවා. එතුමා කීවේ මෙතෙක් කල් මා හෙළි නොකළ රහස් හෙළි කරනවා කීවම එය තර්ජනයක් වන්නේ කොහොමද? පක්ෂයක් අලුතෙන් පිහිටුවනවා කිව්වම , හදලා බලමු කියන්නේ ඒ පක්ෂය හදන අයව උස්සගෙන යනවා, ගහනවා කියන එක නෙවෙයි නේ. පසුගිය කාලේ නම් වෙන්නේ ඒකයි.
ඒත් දැන් එහෙම වන්නේ නෑ. මේ ප්‍රකාශය සදාචාරාත්මක නෑ කියන්නේ කෙහොමද? තවත් කෙනෙකු සම්බන්ධයෙන් නොකියා සිටි දෙයක් රටට හෙළි කරන්න කාගෙන්වත් අවසර ගන්න මෛත්‍රිපාල සිරිසේන කියන පුද්ගලයාට අවශ්‍ය නෑ. අනෙක් අතට එතුමා ශ්‍රී .ල.නි.පයේ හිටපු මහ ලේකම්වරයා,හිටපු ජනාධිපතිවරයායි මහ ලේකම්වරයායි අතරේ මොනතරම් රහස් තියෙන්න ඇතිද ? එසේ නම් මේ අය බයවෙන්නේ ඔවුන් පිළිබඳව හෙළිවන්න රහස් ඇති.
මේ රහස් මොනවද කියලා දැන ගන්න දඟලන්නේ ඇයි මේ තරම්. ජ.වි.පෙත් මේ ගැන දැන්මම හෙළිකරන්න කියනවා . මෙයාලා කියන වෙලාවට හෙළිකරන්නේ මොකටද? ජනාධිපතිතුමා ඒවා වෙලාව ආවම ගාණට හෙළි කරයි' යැයිද ඇමැතිවරයා අවධාරණය කරයි. ඊයේ (24) රජයේ ප්‍රවෘත්ති දෙපාර්තමේන්තු ශ්‍රවණාගාරයේ පැවැති කැබිනට තීරණ දැනුම දී‍මේ මාධ්‍ය හමුවේදී ඇමැතිවරයා මේ බැව් අනාවරණය කරන ලදී. 
ජෙයරාජ්ගේ ජීවමාන ඉටි පිළිරුවක්.
2008 වසරේ අප්‍රේල් 06 වන දින ත්‍රස්තවාදීන් විසින් ඝාතනය කළ හිටපු අමාත්‍ය ජෙයරාජ් ප්‍රනාන්දුපුල්ලේ මහතා සිහිවීම පිණිස ජීවමාන ආකාරයෙන් ඉටි පිළිරුවක් නිර්මාණය කර තිබේ.
ඒ, ජෙයරාජ් ප්‍රනාන්දුපුල්ලේ මහතාගේ බිරිඳ වන වත්මන් නගර සැලසුම් හා ජල සම්පාදන රාජ්‍ය අමාත්‍ය විශේෂඥ වෛද්‍ය සුදර්ශිනී ප්‍රනාන්දුපුල්ලේ මහත්මියගේ ආරාධනයෙන් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් එළැඹෙන 31දා බණ්ඩාරනායක සම්මන්ත්‍රණ ශාලාවේ දී පිළිරුව නිරාවරණය කිරීම සිදුවේ.
ශ්‍රීලනිප සංවිධායක ධුර‍ෙයන් ඉවත්වීම.
පාර්ලිමේන්තු මන්ත්‍රී බන්දුල ගුණවර්ධන මහතා ශ්‍රී ලංකා නිදහස් පක්ෂ හෝමාගම,  ආසන සංවිධායක ධූරයෙන් ඉල්ලා අස්වීමට තීරණය කර ඇත.
හෝමාගම ප්‍රදේශයේ අලුතින් ඉදිකරන ලද අධ්‍යාපන ආයතනයක සමරු ඵලකය ඉවත් කිරීම සහ පසුගියදා ශ්‍රී ලංකා නිදහස් පක්ෂයේ ආසන සංවිධායකවරුන් පිරිසක් ඉවත් කිරීමට විරෝධය පළ කරමින් ඒ මහතා මෙම තීරණය ගෙන ගත් බව 'දිනමිණ'ට අදහස් දක්වමින් කියා සිටියේය.
ඊට අදාළ ලිපිය අද (22) දිනයේ ජනාධිපති මෛත්‍රීපාල සිරිසේන මහතාට භාර දීමට නියමිතය.
ඊයේ (21) හෝමාගම ප්‍රදේශයේ පැවැති උත්සවයකට එක්වෙමින් ඒ මහතා මේ බව ප්‍රකාශ කර ඇත.ශ්‍රී ලංකා නිදහස් පක්ෂයේ සිටි දුර්වලම ආසන සංවිධායකවරයා සේ සැලකිය හැකි  බන්දුල ගුණවර්ධන මන්ත්‍රීවරයා සිය ධුරයෙන් ඉල්ලා අස්වීම පක්ෂයේ ඉදිරි ගමනට කළ මහඟු සේවයක් බව එක්සත් ජනතා නිදහස් සන්ධානයේ මහලේකම් හා ධීවර ඇමැති මහින්ද අමරවීර මහතා කියයි.
බන්දුල ගුණවර්ධන මහතාගේ සංවිධායක ධුරය ඉවත් කිරීමට ශ්‍රී.ල.නි. පක්ෂය මේ වනවිටත් තීරණය කර තිබූ බවත්, ඒ ක්‍රියාත්මක කිරීමට පෙර මෙසේ ඔහු ඉල්ලා අස්වීම පිළිබඳව සැබෑ ශ්‍රී ලංකා නිදහස් පාක්ෂිකයන් මහත් සේ සතුටට පත්වනු ඇති බවද මහලේකම්වරයා පවසයි.
තවත් මෙවැනි දුර්වල සංවිධායකයින් කිහිපදෙනකු ශ්‍රී.ල.නි.ප. විසින් හඳුනාගෙන ඇති බවත්, එම ආසන සංවිධායකවරුන් සියලුදෙනා ඉදිරි කාලයේදී ඉවත් කර කාර්යශූර නව සංවිධායකවරුන් පත්කිරීමට පක්ෂ නායකත්වය පියවර ගනු ඇති බවත් ඒ මහතා අවධාරණය කෙළේය.
ශ්‍රී.ල.නි.පක්ෂය තුළ ජාතිවාදයට ඉඩක් නොමැති බව පෙන්වා දෙන මහින්ද අමරවීර මහතා පක්ෂය තුළ සිට ජාතිවාදය අවුලන අය පිළිබඳව පක්ෂය ඉදිරියේදී දැඩි ලෙස කටයුතු කරන බවද පෙන්වා දෙයි. එබැවින් ශ්‍රී.ල.නි.පක්ෂය ජාතිවාදයෙන් තොර මෙන්ම ඉදිරියේදිත් ජයග්‍රාහී පක්ෂයක් බවට පත්කිරීමට සහාය දක්වමින් සිය සංවිධායක ධුරයෙන් ඉවත්වීම පිළිබඳව බන්දුල ගුණවර්ධන මහතාට ස්තුතිය පළකරන බවද මහින්ද අමරවීර මහතා කියයි.
එජාපය තාක්ෂණය භාවිත කරන නවීන පක්ෂයක් බවට පත් කරනවා.
එක්සත් ජාතික පක්ෂය නවීන තාක්ෂණය භාවිත කරමින් ඉදිරියට යන දේශපාලන පක්ෂයක් බවට පත් කරන බව අග්‍රාමාත්‍ය රනිල් වික්‍රමසිංහ මහතා ප්‍රකාශ කරයි.
අග්‍රාමාත්‍යවරයා එසේ ප්‍රකාශ කළේ ඊයේ (21) දෙනියාය පිටබැද්දර නගරයේ පැවැති එක්සත් ජාතික පක්ෂ ප්‍රවර්ධන වැඩසටහනට සහභාගි වෙමිණි.
එක්සත් ජාතික පක්ෂය කියන්නෙ ඉදිරියට හිතන අයගේ පක්ෂයක්. එක්සත් ජාතික පාක්ෂිකයන් පස්සට යන්නෙ නැහැ. පෙරටයි ගමන් කරන්නෙ. ඒ වගේම ඔවුන් අලුතෙන් සිතනවා. එක්සත් ජාතික පාක්ෂිකයන් උත්සාහ කරන්නෙ අලුත් රටක් නිර්මාණය කිරීමටයි. රට ඉදිරියට ගෙන යාමටයි. ඒ සඳහා දේශපාලන සහ විවිධ වෙනස්කම් සිදුකරනවා යයි ද අග්‍රාමාත්‍යවරයා කීය.
වැඩිදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා-
2013-2014 මට පෙනුණා රාජපක්ෂ රෙජිමය පරාජය කරන්න නම් සියලුදෙනා එක්විය යුතු බව. මේ සඳහා බොහෝ බලවේග සහ අපත් එක්ක එකට හිටපු නැති අය එක්කළ යුතු වුණා. ජනතා විමුක්ති පෙරමුණ, ද්‍රවිඩ සන්ධානය, වෘත්තීය සමිති, චන්ද්‍රිකා මැතිනිය සමඟ සිටි ශ්‍රී ලංකා නිදහස් පක්ෂ කණ්ඩායම ඒ අතර සිටියා.
පසුගිය පාලනය මේ රට විනාශ කරල තිබුණා. මේ තත්ත්වය නැති කරන්නයි පසුගිය ජනාධිපතිවරණයට අප මෛත්‍රීපාල සිරිසේන මැතිතුමාව ඉදිරිපත් කළේ. වර්තමානයේ රට තුළ ඇතිවි තිබෙන වෙනස්කම සඳහා එක්සත් ජාතික පක්ෂය අති විශාල කැපකිරීමක් කළා. මේ පිළිබඳව අපගේ පාක්ෂිකයන්ට මා ස්තුතිවන්ත වෙනවා.
අපේ රට දියුණු කිරීමේදී ප්‍රධාන පක්ෂ දෙක එකට එකතු විම ඉතා වැදගත්. රට කොතරම් ණය වී ඇත්දැයි පසුගිය දිනක ජනාධිපතිතුමා ප්‍රකාශ කළා. පසුගිය රජයේ ණය ගැනීම් නිසා අපේ දරුවන්ගෙ පමණක් නොව ඒ දරුවන්ගෙ දරුවන්ගෙත් ජීවිත උගස් වෙලා. පසුගිය පාලන කාලයන්හිදී බොහෝ සිදුවීම් සිදු වුණේ යම් පිරිසකගේ අනාගතය සකසා ගන්නයි. ඒ නිසා රට ආපස්සට ගමන් කළා. අධ්‍යාපනයට, සෞඛ්‍යයට ලැබිය යුතු මුදල් කප්පාදු කර තිබුණ. ඉදිරි අවුරුදු පහේ වත්මන් ආණ්ඩුව අවංකව ක්‍රියා කළ හොත් මේ ගැටලුකාරී තත්ත්වයන්ගෙන් රට මුදාගන්න පුළුවන්.
ප්‍රධාන පක්ෂ දෙක එකතුවී අද ආණ්ඩුවක් සාදා තිබෙනවා. ජාතික ආණ්ඩුවකුයි අප නිර්මාණය කර තිබෙන්නෙ. එයට අවුරුද්දක් පමණ වෙනවා. හැබැයි මේ ජාතික ආණ්ඩුව පත් වූ වෙලාවේ සමහරෙක් ප්‍රකාශ කළේ ඉදිරියට යාමට නොහැකි බවයි. කවුද වැටිල තියෙන්නෙ කියා අප දන්නවා. වත්මන් ආණ්ඩුව තෙල් මිල අඩුකිරීම රටේ ජනතාවට සහනයක්. එදා තෙල්මිල වැඩිකළ අය පාගමන් යනවා. එහි ගමන් කළ පිරිස් ලෑන්ඩ් රෝවර්වල ගියෙත් අපි තෙල් මිල අඩුකළ නිසයි.එකට එකතු වෙලා වැඩ කරමු කියා අප කියන්නෙ ශ්‍රි ලංකා නිදහස් පක්ෂය නැති කරන්නවත් එක්සත් ජාතික පක්ෂය නැතිකරන්නවත් නොවේ. සමහරු කියනවා දිනුවෙ එක්සත් ජාතික පක්ෂය නමුත් රට පාලනය කරන්නෙ ශ්‍රි ලංකා නිදහස් පක්ෂය කියා. පක්ෂ දෙකක් එකට ගමන් කරන විට ගමන ටිකක් අමාරුයි. හැබැයි මේ ගමන වඩා ශක්තිමත්. වත්මන් රජයේ නිවැරදි ගමන පිළිබඳව ලෝක නායකයන් තුළ විශ්වාසයක් ගොඩනැඟී තිබෙනවා.
ප්‍රධාන පක්ෂ දෙකම එකතු වී ගන්නා තීරණයි අද ක්‍රියාත්මක වන්නෙ. ඒ නිසා ඉදිරියේදී මේ පක්ෂ දෙකින් කුමක් බලයට පත් වුණත් ගන්නා ලද තීරණ වෙනස් වන්නෙ නැහැ. එකට එකතුවෙලා ගම, රට, අනාගතය හදමු. ගම දියුණු කිරිමට ග්‍රාම රාජ්‍ය ක්‍රමය යටතේ දේශපාලනයෙන් තොරව ක්‍රියා කරන්න පුළුවන්. මෙහිදී කුමන මාර්ගය දියුණු කළ යුතුදැයි ජනතාව තීරණය කරන්න ඕනෙ. සාගල ඇමැතිතුමා කියන්නෙ මේ ප්‍රදේශයේ තේ දලු ලබා ගැනීමට ගමන් ගන්නා මාර්ග ඉක්මනින් දියුණු කළ යුතු බවයි. එම මාර්ග හා සම්බන්ධ අතුරු මාර්ග දියුණු කරන්න ඕනෙ. ඉදිරි ඡන්දයකදී අපට වෙන් වෙලා තරග කරන්නත් පුළුවන්.
මුළු පාර්ලිමේන්තුවම රට හදන්න එකතු කර ගත යුතුයි. පළාත් සභා තුළත් එවැනි තත්ත්වයක් නිර්මාණය කරන්න ඕනෙ. සාගල රත්නායක ඇමැතිතුමාගේ ප්‍රධානත්වයෙන් ඉතා විශාල වැඩ කොටසක් ඉදිරියේදි ක්‍රියාත්මක කරනවා. එතුමාට මේ අවුරුද්ද අවසානයේ සිට දකුණු පළාතටම වී විශාල වැඩ කොටසක් කිරීමට සිදුවෙනවා. අප දකුණු පළාතට ශක්තිමත් ආර්ථිකයක් ඇති කරන්නයි උත්සාහ කරන්නෙ.
හම්බන්තොට වරායේ සහ මත්තල ගුවන් තොටුපළ දියුණු කළ යුතුයි. සංචාරකයන් වැඩි වැඩියෙන් දකුණු ප්‍රදේශයට පැමිණෙන විට ඔවුන්ට නවාතැන් ගැනීමට හෝටල් ඉදිවෙන්න ඕනෙ. කෙසෙල් කොළේ ආහාර ගැනිමට ස්ථාන තිබෙන්න ඕනෙ. මේවා සම්පාදනය කළ යුත්තෙ මේ පළාතෙ සිටින ජනතාවයි.
ගම්මානවල කෘෂිකර්මය දියුණු කිරිම තුළින් කෘෂි නිෂ්පාදන අපනයනය කළ හැකියි. රටේ අධ්‍යාපනය අප දියුණු කරන්න ඕනෙ. ගාල්ල ප්‍රදේශයේත් සංචාරක ව්‍යාපාරය තවත් දියුණුවෙන් දියුණුවට පත්වෙනවා. දකුණට පැමිණෙන සංචාරකයකුට දින හත අටක් දකුණු ප්‍රදේශයේ නැවතී සංචාරය කිරිමට පහසුකම් සැලසිය යුතුයි. අප උත්සාහ කරන්නෙ ජනතාවගේ සාක්කු පිරවිමටයි. මේ රටේ තරුණ තරුණියන්ට අප රැකියා ලක්ෂ දහයක් දෙන්න ඕනෙ. ග්‍රාමීය ආර්ථිකය ශක්තිමත් කරන්න ඕනෙ. ශක්තිමත් මධ්‍යම පංතියක් ඇති කළ යුතුයි. දක්ෂයන්ට ඉදිරියට යා හැකි ක්‍රම තිබිය යුතුයි. මේවා ක්‍රියාත්මක කරන්න එක්සත් ජාතික පක්ෂයට පුළුවන්.
මෙවර අපගේ සංවත්සරයේදි කැම්බල් පිටිය පුරවන්නේ කෙසේද කියා අප පෙන්වන්නම්. වටේ තිබෙන පාරවල්ද ජනතාවගෙන් පුරවමු. මාධ්‍යවේදින්ටද මේ විශාල පිරිස දැකබලා ගන්න පුළුවන්.
එක්සත් ජාතික පාක්ෂිකයන් තමන්ගෙ පක්ෂය ශක්තිමත් කරගන්න ඕනෙ. විසිඑක්වන සියවසේ මැද භාගයට ගමන් කරන පක්ෂයක් බවට එක්සත් ජාතික පක්ෂය පත් කරමු. නවීන පක්ෂයක් කරමු. ජංගම දු රකතනයෙන් සිරිකොත හා සම්බන්ධ විය හැකි පිරිස් සිටිය යුතුයි.
නීතිය සාමය සහ දක්ෂිණ සංවර්ධන ඇමැති සාගල රත්නායක මහතා- අගමැතිතුමා අපට කියන්නෙ අඩුවෙන් කතා කරල වැඩියෙන් වැඩ කරන්න කියලා. මේ ආණ්ඩුව ක්‍රියාත්මක කරන සංවර්ධන වැඩපිළිවෙළ පිළිබඳව රටේ, ගමේ ජනතාව දැනගත යුතුයි.
වර්තමානයේ මේ රටේ ජනතාවගේ සිතේ කරදර අඩුයි. රටේ ජනතාවට නිදහසේ කටයුතු කරන්න පුළුවන්. ඕනැම කෙනකුට නිදහසේ කටයුතු කළ හැකියි. දෙනියාය ප්‍රදේශයේ අද විශාල සංවර්ධනයක් සිදුවෙනවා.
ස්වදේශ කටයුතු ඇමැති වජිර අබේවර්ධන මහතා- එක්සත් ජාතික පාක්ෂිකයන් වන අපට රනිල් වික්‍රමසිංහ නායකතුමා නියම මාර්ගය පෙන්වා දීලා තිබෙනවා. ඒ නිසා අප පණ්ඩිතකම් කතාකරමින් කාලය කන්නෙ නැතිව එම පාරේ ගමන් කරන්න ඕනෙ.
රනිල් වික්‍රමසිංහ අග්‍රාමාත්‍යතුමා පසුගිය කාලයේ විශාල අර්බුදවලට මුහුණ දුන්නා. ඒත් ඔහු පක්ෂය ජයග්‍රහණය කරා රැගෙන ආවා. ඉදිරි පළාත් පාලන ඡන්දයේදී අප ජයග්‍රහණය කරන්න ඕනෙ. ඉදිරියේදී මේ ප්‍රදේශයට අංග සම්පූර්ණ ප්‍රාදේශීය ලේකම් කාර්යාලයක් ලබා දෙනවා.
ධීවර හා ජලජ සම්පත් රාජ්‍ය ඇමැති දිලිප් වෙදආරච්චි මහතා-
හිටපු ජනාධිපති මහින්ද රාජපක්ෂ මහතා අද මංමාවත්වල ඇවිදිනවා. සමාවෙන්න කියා දෙවියන් අයදිනවා.
මේ අවස්ථාව සඳහා මැති ඇමැතිවරු ඇතුළු විශාල පිරිසක් සහභාගි වූහ. 
ඒකාබද්ධ විපක්ෂයේ මන්ත්‍රීවරු වෙනම පක්ෂයක් හැදුවොත් ඔවුන් ගැන දන්නාදේ හෙළිකරනවා.
ඒකාබද්ධ විපක්ෂයේ මන්ත්‍රීවරුන් වෙනම පක්ෂයක් පිහිටුවහොත් ඔවුන් පිළිබඳ දන්නා සියලු කරුණු හෙළි කරන බවට ජනාධිපති මෛත්‍රිපාල සිරිසේන මහතා කළ ප්‍රකාශයට අනුව තමන් ද ඔවුන් පිළිබඳ දන්නා සියලු කරුණු ජනතාවට හෙළි කරන බව කඩුවෙල හිටපු නගරාධිපති ජී.එච්.බුද්ධදාස මහතා පවසයි.
මහින්ද රාජපක්ෂ මහතාගේ පාලන සමයේ මෙවැනි විවේචනයන් සිදු කළා නම් තමන්ට උරුම වන්නේ සිරගෙවල් බවත් වීදුරු ගෙවල්වල සිට ගල් නොගසන ලෙස පක්ෂය දෙකඩ කිරීමට සැරසෙන කුමන්ත්‍රණකරුවන්ට පවසන බවත් ඒ මහතා මෙහිදී සඳහන් කළේය.
ඒ මහතා මේ බව සඳහන් කළේ පෙරේදා (20) මාළඹේ ශ්‍රී.ල.නි.ප කාර්යාලයේ පැවැති මාධ්‍ය හමුවකට සහභාගි වෙමිනි. එහිදී වැඩිදුරටත් අදහස් දැක්වු ඒ මහතා මෙසේද කීය.
පක්ෂයේ සභාපති ජනාධිපති මෛත්‍රිපාල සිරිසේන මහතා පසුගියදා ශ්‍රී.ල.නි.පය පිළිබඳ අතිවිශේෂ තීරණයක් ගත්තා. නව ආසන සංවිධායකවරු පත් කිරීම පාක්ෂිකයා බලාපොරොත්තු වු දෙයක්. එවැනි තීරණයක් ගැනීම සම්බන්ධයෙන් ඔහුට අපි ස්තූතිවන්ත වෙනවා. පක්ෂයක් වුණාම විනයක් තියෙන්න ඕන. පක්ෂ නායකයාට ගරු කරන්න ඕන. නමුත් ඒකාබද්ධ විපක්ෂයේ අය වැඩකරන්නේ පක්ෂයේ ප්‍රතිපත්තිවලට පටහැනි විදිහට. අපි කිසිම දවසක පක්ෂය විවේචනය කළේ නැහැ. අපි දේශපාලනය කරන්නේ පක්ෂය වෙනුවෙන්. බලය තියෙන කාලයෙත් අපි කිසිවකුට හිංසා කරලා නැහැ.
ඩලස් අපහප්පෙරුම මහතා ඉල්ලා අස්වෙන බව කියලා තියෙනවා. ඔහු චන්ද්‍රකා බණ්ඩාරනායක කුමාරතුංග මහත්මියගේ පාලන කාලයේ එ.ජා.ප ආණ්ඩුවක් බලයට පැමිණීමට ආසන්නව තියෙද්දි අමෙරිකාවට පැනලා ගියා. නැවත ලංකාවට ආවේ ශ්‍රී.ල.නි.ප ආණ්ඩුවක් බලය ආව අවස්ථාවේදියි. වැලිගම ආසනේ හිටපු සංවිධායක මහින්ද යාපා අබේවර්ධන මහතාව ඉවත් කරලා මහින්ද රාජපක්ෂ මහතා එම තනතුර දුන්නා ඩලස් අලහප්පෙරුම මහතාට. එහෙම කරන්න හොඳද කියලා ඒකාබද්ධ විපක්ෂයේ මන්ත්‍රීවරුන්ගෙන් මම අහනවා.
එදා ශ්‍රී.ල.නි.ප සංවිධායකවරු කීදෙනෙක්ව ඉවත් කරලා එ.ජා.පයෙන් ආව අය සංවිධායක ධූරවලට පත් කළාද. මේ අය දැන් කථා කරන්නේ හරියට මැරිලා ඉපදිලා වගේ. පළාත් පාලන නියෝජිතයන්ගේ සංසදයක් තියෙනවා. මේ සංසදය පළාත් පාලන නියෝජිතයන්ගේ සංසදයක් නෙමෙයි බැසිල් රාජපක්ෂගේ සංසදය. මේ සංගමේ සභාපති බැසිල් රාජපක්ෂ වගේම හොරෙක්. එකම නඩයේ අය තමයි අද මේ රට විනාශ කරන්න එකතු වෙලා ඉන්නේ. ජනාධිපති මෛත්‍රිපාල සිරිසේන මහතා ගත් එඩිතර තීරණයත් සමඟ ශ්‍රී.ල.නි.ප පාක්ෂකයෝ අඩි හතරක් ඉදිරියට ගියා කියලා මම ප්‍රසිද්ධියේ කියනවා.
සැප්තැම්බර් 4 වෙනිදා කුරුණැගලදී පැවැත්වෙන ශ්‍රී.ල.නි.පයේ 65වෙනි සංවත්සරය සඳහා කඩුවෙලින් බස් 20ක සෙනඟක් අපි ගෙනියනවා. ගාල්ලේ මැයි රැලිය පැවැත්වූවේ ඒකාබද්ධ විපක්ෂයේ කිසිවකුගේ සහයක් නැතුව. නමුත් අපි එය සාර්ථකව සිදු කළා. කුරුණෑගල දී පවත්වන උත්සවයත් අපි ඒ ආකාරයට සිදු කරනවා. ඒකාබද්ධ විපක්ෂේ අය නාවත් අපිට කමක් නැහැ. ආවොත් ආදරෙන් පිළිගන්නවා. මොකද අපි නැත්නම් ඒ අයත් අද නැහැ. මහින්ද රාජපක්ෂ මහතා කිසිම අවස්ථාවක වෙනම පක්ෂයක් පිහිටුවන්නේ නැහැ. ඔහුට ඕන තව අවුරුදු 10කින් විතර බලය අරගෙන තමන්ගේ පුතාව පක්ෂයේ සභාපති කරන්නයි. ඉදිරි පළාත් පාලන මැතිවරණය බණ්ඩාරනායක මහතා හදපු ශ්‍රී ලංකා නිදහස් පක්ෂයේ අත ලකුණෙන් තරග කරලා ඒකාන්තයෙන්ම ජයග්‍රහනය කරනවා.
ශ්‍රී.ල.නි.පයේ දෙහිවල ආසන සංවිධායක නීතිඥ කීර්ති උඩවත්ත මහතා- පක්ෂයේ විනය නීති උල්ලංඝනය කළ පක්ෂ සාමාජිකයන් කිහිප දෙනකුගේ තනතුරු අහිමි වීම පිළිබඳ තමන් කම්පාවට පත් වෙනවා කියලා පසුගිය දා ඩලස් අලහප්පෙරුම මහතා ප්‍රකාශයක් කළා. ලේ දහදිය පෙරාගෙන අපේ පක්ෂය වෙනුවෙන් වැඩකරපු ශ්‍රී.ල.නි.පයේ සංවිධායකවරු ඉවත් කරලා එ.ජා.පයෙන් ආව අයව ඒ තනතුරුවලට පත් කරද්දි ඩලස් අලහප්පෙරුමලා හිටියේ නිදාගෙනද කියලා මම අහනවා.
මම අවුරුදු 25කට ආසන්න කාලයක් පක්ෂය වෙනුවෙන් සේවය කරපු කෙනෙක්. අපි පක්ෂයට ආදරය කළා විතරක් නෙවෙයි පක්ෂය අපේ ජීවිතය හැටියටයි දැක්කේ. පක්ෂයේ විවිධ අර්බුද ඇතිවුණ අවස්ථාවල දී අපි ඩලස්ලා වගේ පක්ෂය දාලා ගිය අය නෙමෙයි. අපි පක්ෂයත් සමඟ හැමදාම හිටියා. නමුත් පසුගිය පාලන කාලයේ අපිව කිසිම දැනුම් දීමකින් තොරව පක්ෂයේ සංවිධායක ධූරවලින් අපිව ඉවත් කරලා.
2009 වර්ෂයේ දෙහිවල ආසනයේ වැඩි ඡන්ද 2600කින් මම ජයග්‍රහණය කළා. නමුත් මහින්ද රාජපක්ෂ මහතා ඒ තනතුරෙන් මාව ඉවත් කරලා එ.ජා.පයෙන් ආව ධනසිරි අමරතුංග මහතාට ආසන සංවිධායක ධුරය දුන්නා. පසුගිය මැතිවරණයේදී දෙහිවල ආසනය වැඩි ඡන්ද 15, 000කින් අපි පරාද වුණා. අපි පුංචි මිනිස්සු වෙන්න පුළුවන්. නමුත් අපි කරපු දේශපාලනය නිසා තමයි අපිට මිනිස්සු ඡන්දේ දුන්නේ. චන්දන කත්‍රිආරච්චිලා ගාමිණී ලොකුගේලා අපිට ගහන කොට, ගෙවල් ගිනි තියලා අපේ පාක්ෂිකයන්ව රැකියාවලින් ඉවත් කරන විට අපි වෙනුවෙන් පෙනී ඉඳපු නායකයන්ව සංවිධායක ධුරවලින් ඉවත් කළා. ගාමිණී තිලකසිරි මහතාව සංවිධායක කමෙන් ඉවත් කළා. එහෙම ඉවත් කළේ වෙන කිසිම දේකට නෙමෙයි එ.ජා.පයෙන් ආව තමන්ගේ මිතුරන්ට ඒ අවස්ථාව ලබා දෙන්න.
අද අපේ පක්ෂය තුළ විශාල ප්‍රජාතන්ත්‍රවාදයක් ඇතිවෙලා තියෙනවා. අද ඒකාබද්ධ විපක්ෂයේ මන්ත්‍රීවරු කරන විවේචන මහින්ද රාජපක්ෂ මහාතාගේ ආණ්ඩුවට විරුද්ධව කළා නම් ඔවුන්ට නිදහසේ ඉන්න ලැබෙයිද. 2005 වර්ෂයේ ජනාධිපතිවරණය අවස්ථාවේදි මහින්ද රාජපක්ෂ මහතාගේ ජයග්‍රහණය වෙනුවෙන් ජීවිත පරිත්‍යාග කිරීමෙන් කටයුතු කළ පුද්ගලයන් දෙදෙනෙක් තමයි ශ්‍රීපති සූරියආරච්චි සහ මංගල සමරවීර කියන්නේ. මහින්ද රාජපක්ෂ මහතා ජයග්‍රහනය කරලා ආණ්ඩුව බලයට ඇවිත් බොහොම ටික කාලයකදි තමන්ට සැබෑ ලෙස උදව් කරපු ඒ පුද්ගලයන් දෙදෙනාව පක්ෂයෙන් පන්නලා දැම්මා. මංගල සමරවීර මහතා ජීවිතය බේරගත්තේ එ.ජා.පයට ගිහිල්ලයි.
මම දන්නවා මංගල ගැන ඔහු කවදාවත් කැමැත්තෙන් නෙමෙයි පක්ෂය දාලා ගියේ. ශ්‍රීපතිට අවාසනාවන්ත ලෙස ජීවිතයෙන් සමුගන්න සිදුවුණා. එදා පක්ෂය දාලා ගිය අයට පක්ෂ නායකත්වය සැළකුවේ එහෙමයි. නමුත් අද ඕනෙම විවේචනයක් ජනාධිපතිවරයාට එල්ල කරන්න පුළුවන්.
පක්ෂයේ නායක ජනාධිපති මෛත්‍රිපාල සිරිසේන මහතාට ආප්පයා කිව්වා. පක්ෂ මූලස්ථානය ඉදිරිපිට හූ කිව්වා. නමුත් ජනාධිපතිවරයා බොහොම ඉවසීමෙන් ඒ සියල්ල අසාගෙන සිටියා. මහින්ද රාජපක්ෂ මහතාගේ කාලයේ එහෙම කළා නම් ඔය කෑගහපු සිය ගණනක් මිනිස්සු අද ඉන්නේ බන්ධනාගාරේ. නමුත් මෛත්‍රිපාල මහතා ලබා තිබුණ දේශපාලන පන්නරය නිසා ඔහු බොහොම උපේක්ෂාවෙන් බලාගෙන හිටියා. ජනාධිපතිවරයා මේ වන විට දැඩි තීන්දුවකට ඇවිල්ලා ඉන්නවා පක්ෂය ආරක්ෂා කරගත යුතු නිසා. එ.ජා.පයෙත් මේ වගේ අර්බුද තිබුණා. ගමනක් යන විට බාධාවන් එක්ක ඒ ගමන යන්න බැහැ. නායකයෙකුගේ වගකීම තමයි ඒ පාර සුද්ධ කරගන්න එක. එය තමයි දැන් මෛත්‍රිපාල මහත්තයා කරගෙන යන්නේ.
මෛත්‍රිපාල සිරිසේන මහතා මහ ලේකම්ව සිටි කාලයේදි පළාත් පාලන නියෝජිතයන් කැඳවලා කළ ප්‍රකාශයක් තාම අපිට මතකයි. අපේ පක්ෂයට සංඝායනාවක් අවශ්‍ය බව ඔහු කිව්වා. පක්ෂයේ නායකයෝ හොරකම් කරන විට ගෝලයෝ කොහොම හොරකම් නොකරයිද. එදා බැසිල් රාජපක්ෂට කිව්වේ ටෙන් පසන්ට් කියලා. රාජපක්ෂ පවුලේ ප්‍රභූන් එහෙම හොරකම් කරන විට ගෝලයෝ ටික දුව දුව හොරකම් කරන්නේ. අද ඔය ඉන්න ප්‍රාදේශීය සභා මන්ත්‍රීවරුන් 90%ක් මහින්ද රාජපක්ෂ මහතා වෙනුවෙන් පෙනී සිටින්නේ තමන්ට හම්බකරගන්න හොරකම් කරන්න තිබුණ අවස්ථාව නැතිවුණ නිසයි.
තංගල්ල ප්‍රාදේශිය සභාවේ සභාපති හිරේ ගියාම ජනාධිපති සමාව දීලා එළියට ගත්තා. කාන්තාවන් 100ක් දූෂණය කළා කියලා චෝදනා ලබපු ඔහුට නාමයෝජනා දෙන්න මැදිහත් වුණේ කව්ද කියලා පැහැදිලිව කියන්න කියලා මම ඩලස් අලහප්පෙරුම මහතාට කියනවා. ඔහුගේ පක්ෂ සමාජිකත්වය අත්හිටුවීමට එවකට සන්ධාන මහ ලේකම් සුසිල් ප්‍රේමජයන්ත මහතා එවකට ශ්‍රී.ල.නි.ප මහ ලේකම්ව සිටි මෛත්‍රිපාල සිරිසේන මහතාගේ නිර්දේශය මත ලියුම යවද්දි හිටපු ජනාධිපති මහින්ද රාජපක්ෂ මහතා ඔවුන්ව ගෙන්වලා වහාම ඒ ලියුම ඉල්ලා අස් කරගන්න කියලා නියෝග කෙරුවා.
ඒ විදිහට තමයි දූෂිතයන් එදා එළියට ආවේ. හොරකම් කරපු අය හිරකූඩුවට යනකොට බන්ධනාගාර බස්රථයට නගිනකොට අත් දෙක උස්සලා පෙන්වනවා කොහොමද මම හොරකම් කරපු ගාණ මදිද කියලා. හෙට අනිද්දා වෙන කොට ගමේ කුඩු විකුණන, ගංජා විකුණන මිනිහත් හිරකූඩුවට යද්දි ඒ ගොල්ලොත් නාමල් රාජපක්ෂලා වගේ අත උස්සලා කිව්වොත් ජය වේවා කියලා මොකද්ද මේ රටේ නීතියට ඇතිවන තත්ත්වය.
අද නීතිය හෑල්ලුවට ලක් වෙලා තියෙනවා. බැසිල් රාජපක්ෂ රිමාන්ඩ් බන්ධනාගාරයට යනවා. නමුත් පහුවදා යනවා වෛද්‍ය පහසුකම් ඇතුළු සියලුම සුඛෙපෙභෝගි පහසුකම් ඇතිව මර්චන්ට් වාට්ටුවට. ගමේ පොල්ගෙඩියක් කඩලා හිරේ යන මිනිහට ඒ අවස්ථාව තියෙනවද. නීතිය සැමට සමානව තිබිය යුතුයි කියනවා. නමුත් රටේ දේවල් හොරකම් කරපු දේශපාලනඥයෝ රිමාන්ඩ් වුණ ගමන් බන්ධනාගාර රෝහලේ. බන්ධනාගාර රොහලේ වෛද්‍යවරයා ලැජ්ජ වෙන්න ඕන බන්ධනාගාරෙට යන විට අත් දෙක උස්සන් හිනා වේවි යන පුද්ගලයව අසනිපයි කියලා නිර්දේශ කිරීම පිළිබඳ. අපි යෝජනා කරනවා මෙවැනි වැරදි තීරණ ගන්න එපා කියලා. එහෙම කළොත් නීතිය ගැන තියෙන විශ්වාසය නැතිවෙන්න පුළුවන්.
අපි අපේ ආසන නැවත සංවිධාන කරලා තියෙනවා. නැවත බල මණ්ඩල හදලා තියෙනවා. මම ඇවිල්ලා මාසෙකින් කාන්තා සංවිධානය, තරුණ සංවිධානය හැදුවා.එ.ජා.පයෙන් ආව අයට මේ සංවිධානවලින් වැඩක් වුණේ නැහැ. ඒ අයට අවශ්‍ය වුණේ සල්ලි විතරයි. නමුත් නියම ශ්‍රී.ල.නි.ප පාක්ෂිකයෝ හැටියට පංච මහා බලවේගවලින් අපේ පක්ෂය ගම් මට්ටමින් සංවිධාන කරනවා. ලබන පළාත් පාලන මැතිවරණයට අපි අත ලකුණෙන් තරග කරලා ජයග්‍රහණය කරනවා. දූෂිතයෝ හොරු වෙනුවට අපි සීලාචාර මිනිස්සු අරන් එනවා.
කිසිම අවස්ථාවක ඔය ඒකාබද්ධ විපක්ෂයේ මන්ත්‍රිවරු පිරිස වෙනම පක්ෂයක් පිහිටුවන්නේ නැහැ. එහෙම කළොත් ඒ 51දෙනාගේම මන්ත්‍රිකම අහෝසි වෙන නිසා. ඒ අය වෙනම පක්ෂයක් පිහිටුවලා ප්‍රාදේශිය සභා මන්ත්‍රිවරුන්ව බිල්ලට දීලා නිකන් ඉඳයි.
කොළඹ දිස්ත්‍රික් සංවිධායක නීතිඥ රසික කොඩිතුවක්කු මහතා- මේ පක්ෂය වෙනුවෙන් නව සංවිධායකවරුන් පත්කිරීම පිළිබඳ ඉතාම සතුටු වෙනවා. ශ්‍රී.ල.නි.පයට විවිධ අභියෝග එල්ල කරමින් මහින්ද රාජපක්ෂ මහතා ඇතුළු ඔහුගේ කල්ලිය විවිධ ක්‍රියා කළා. කොළඹ දී විකල්ප මැයි රැලියක් පැවැත්වූවා. නුවර සිට කොළඹට පාගමනක් ආවා. මේ නව සංවිධායකවරු පත්කිරීම විවිධ පුද්ගලයන් ඒ අය වැටහෙන ආකාරයට විවේචනය කළා. බොහොම කාලයක් තිස්සේ තිබුණු ප්‍රශ්නයක් තමයි පක්ෂයේ විනය කඩකරන පුද්ගලයන්ට සිදු කරන්නේ කුමක්ද කියන කාරණය.
ප්‍රධාන නායකයන් විසින් පක්ෂයේ විනය කඩ කරපු අයට විරුද්ධව විනය ක්‍රියාමාර්ග ගන්නවා කිව්වාම ඒක විහිළුවට ලක්වන්නා වූ ප්‍රමාණයට දුර දිග ගියා. උදය ගම්මන්පිල මහතා එක්වරක් කිව්වා දුමින්ද දිසානායක මහත්තයා විනය ක්‍රියාමාර්ගයක් ගන්නවා කිව්වොත් ස්ථීරවම විනය ක්‍රියාමාර්ග ගන්නේ නැහැ කියලා. විශාල පක්ෂයක ජ්‍යෙෂ්ඨ නායකයන්ට අභියෝග කළ පුද්ගලයන් ඒ වගේ හිටියා. හඳ තියෙන කාලෙට සමහර සත්ත්ව කොට්ඨාස උඩු බුරනවා. එවැනි ප්‍රකාශයක් හැටියටයි අපි මෙය සලකන්නේ. උදය ගම්මන්පිල මහත්තායා කිව්වාම දෛනිකව එවැනි ප්‍රකාශ කරමින් ජනතාවගේ මතය ජනතාවගේ ඔළුව විකෘති කරන පුද්ගලයෙක් හැටියටයි අපි දකින්නේ.
උදය ගම්මන්පිල කියන්නේ ඕස්ට්‍රේලියාවේ තමන් සමඟ එකට කාලා බීලා හිටපු මිතුරගේ මුදලුත් වංචා කළ පුද්ගලයෙක්. ඔහු නීතිඥ වෘත්තියේ නමටත් කැළලක්. ඔහු පසුගිය දිනෙක ප්‍රකාශ කළා හිරුණිකා ප්‍රේමදන්ද්‍ර මහ්මියට ඇප ලැබුණා නමුත් අනිත් අයට ඇප ලැබුණේ නැහැ කියලා. නීතිඥයෙක් හැටියට ඔහුට ඒ පිළිබඳ අවබෝධයක් නොමැතිවීම ගැන අපි කනගාටු වෙනවා.
කෙහෙළිය රඹුක්වැල්ල මහතා කියලා තියෙනවා තමන්ට වැඩ කරන්න පුළුවන් කාලයේදි සංවිධායක දුරයෙන් ඉවත් කිරීම පිළිබඳ සතුටු වෙනවා කියලා. ඔහුගේ වැඩ කිරිමේ ශක්තිය අපි හොඳට දන්නවා. මේ රජය පත්වුණාට පස්සේ ඔහු කීප වරක්ම තමන්ට වැඩකරන්න අවසාථාව ලබා ගන්න එ.ජා.ප නායකයන් පසුපස ගියා. ඔහුගේ වැඩකිරීමේ කලාවේ හොඳකම නිසාම හිටපු ජනාධිපති මහින්ද රාජපක්ෂ මහතා ජනාධිපති අරමුදලෙන් ලක්ෂ 200ක මුදලක් ඔහුට ලබාදුන්නා කකුළ සනීප කරගන්න.
ඩලස් අලහප්පෙරුම කියන්නේ බොහොම හොඳින් අධ්‍යනය කරන්න ඕන පුද්ගලයෙක්. ඔහු දන්නවා අවශ්‍ය වෙලාවෙදි තමන්ගේ මතය වෙනස් කරගන්න. එදා එ.ජා.පයටත් ප්‍රකාශයක් ලබාදිලා තමයි ඔහු ඇමරිකාවට ගියේ. පසුගිය මැතිවරණය ගත්තත් ජනාධිපති මෛත්‍රිපාල සිරිසේන මහතාට සහාය දක්වපු පිරිස පරාදයි. ඒකට හේතුව තමයි ඔහු ඉතාමත් සූක්ෂම විදිහට වැඩකළා. හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් පවත්වපු රුස්වීම්වල දී ඔහු ඩලස් අලහප්පෙරුම මහතාගේත් තවත් මන්ත්‍රිවරු දෙදෙනකුගේත් අංක කියලා සපථ කළා ඇවිල්ලා හිටපු මිනිස්සුන්ට අපි ඡන්දේ දෙන්නේ මේ අයටයි කියලා.
දැන් උදා වෙලා තියෙන්නේ ශ්‍රී.ල.නි.පය සුද්ධ පවිත්‍ර කරන කාළේ. පක්ෂ නායකයාව විවේචනය කරපු, පක්ෂ මූලස්ථානයට හූ කියපු අයට විරුද්ධව විනය ක්‍රියාමාර්ග ගත්තේ නැහැ. ඒ සම්බන්ධයෙන් පාක්ෂිකයන් කලකිරිලා හිටියේ. ජනාධිපතිවරයා පසුගියදා මේ සම්බන්ධයෙන් එක් පියවරක් ඉදිරියට තැබුවා. පක්ෂයට එරෙහිව කථාකරන පුද්ගලයන්ටත් බොහොම පරිස්සමින් ඉන්න වෙනවා.
ඊළඟට එන්නේ ඒ අයගේ වාරය.අපි බොහොම කැමතියි අලුත් පක්ෂයත් පිහිටුවනවා නම් මේ කට්ටිය. ඔය 41දෙනාම ගෙදර ගියාට පස්සේ ඊළඟට ලේඛනයේ ඉන්න අයව අපිට ඇතුළට ගන්න පුළුවන්. පක්ෂයෙන් විනය ක්‍රියාමාර්ගයක් අරන් පක්ෂයෙන් ඉවත් කළාට පස්සේ ඒ අයගේ පාර්ලිමේන්තු මන්ත්‍රීකමත් නිකන්ම ඉවත් වෙනවා. ජනාධිපතිවරයාට තර්ජනය කරපු පුත්තලම පැත්තේ සංවිධායකවරු පස්සේ ඔහේ බැගෑපත් වෙනවා එල්.ටී.ටී.ඊ සාමාජිකයට සමාව දෙන්න පුළුවන් නම් අපිටත් සමාව දෙන්න පුළුන්නේ කියලා කිඹුල් කඳුළු හෙලමින්.
ශ්‍රී.ල.නි.පය අපි ආරක්ෂා කරගත යුතුයි. කවුරු හරි ශ්‍රී.ල.නි.පය දෙකඩ කරන්න හදනවා නම් එය කරන්නේ පෞද්ගලික අරමුණෙන්. අවුරුදු ගණනාවක් එ.ජා.පය එක දිගට රට පාලනය කළේ ඔවුන්ගේ තියෙන දක්ෂකමක් හින්දා නෙමෙයි.
එවකට ශ්‍රී.ල.නි.පයේ පැවැති අර්බුදකාරි තත්ත්වය නිසයි. ගාමිණී දිසානායක, ලලිත් ඇතුලත්මුදලි, අනුර බණාඩාරනායක, චන්ද්‍රිකා බන්ඩාරණායක වැනි අය පක්ෂය කඩා ගෙන ගිහින් අලුත් පක්ෂයක් හදන්න බැලුවා නමුත් එය කරන්න බැරි වුණා. මහජන මතයක් ගොඩනඟන්න ඒ අයට බැරි වුණා. ශ්‍රී.ල.නි.පය සහ එ.ජා.පය වගේ රටේ ජන මතයට සමාන කරන්න පුළුවන් තවත් පක්ෂයක් නැහැ.
කොළඹ දිස්ත්‍රික්කයෙන් පසුගිය මැතිවරණයේ දී ශ්‍රී.ල.නි.පයේ කෙනෙක් හැටියට ජයග්‍රහණය කළේ සුසිල් ප්‍රේමයන්ත මහතා විතරයි. අනිත් හැමෝම එ.ජා.පයෙන් ආනයනය කරපු අය. මහින්ද රාජපක්ෂ මහතා පැහැදිලිවම තමන්ගේ බලය වෙනුවෙන් පක්ෂයයේ යන්ත්‍රණය සහ ප්‍රතිපත්ති විනාශ කළා.
කොළඹ දිස්ත්‍රික් සංවිධායක එම්.එච්.මන්සිල් මහතා
අලුත් සංවිධායකවරු පත් කිරීම සම්බන්ධයෙන් පසුගිය දවස්වල මාධ්‍ය ඔස්සේ විවිධ විවේචන එල්ල වුණා. මහින්ද රාජපක්ෂ මහතාගේ පාලන කාලයේ හෝමගම ආසනයේ සංවිධායක ධූරයෙන් ගාමිණී තිලකසිරි මහතාව ඉවත් කරලා ඒ සඳහා බන්ධුල ගුණවර්ධන මහතාව පත් කළා.වැඩ කරන අයට සංවිධාක තනතුරු දුන්නේ නැහැ. සංවිධායක ධූර සියල්ල දුන්නේ එ.ජා.පයෙන් ආව අයටයි. අද අපි ආඩම්බර වෙනවා පක්ෂ නායක ජනාධිපති මෛත්‍රිපාල සිරිසේන මහතා මෙවැනි තීරණයක් ගැනීම සම්බන්ධයෙන්. ශ්‍රී.ල.නි.පයේ අයව පක්ෂයෙන් පන්නලා නෙමෙයි ඔහු වැඩකරන්නේ. සියලු දෙනාවම එකතු කරගෙන පක්ෂය ගොඩනඟන්නයි ඔහු උත්සාහ කරන්නේ.
භාරත ලක්ෂ්මන් ප්‍රේමචන්ද්‍ර මහතාට නිසි තැන දුන්නේ නැහැ. ඔහුට අත්වුණේ ඉතාම ඛේදනිය මරණයක්. ඒ වගේ පක්ෂය වෙනුවෙන් දරදිය ඇද්ද කිසිවකුට නිසි තැන ලැබුනේ නැහැ. පහුගිය කාලේ ශ්‍රී.ල.නි.පයෙන් දිනපු පාක්ෂිකයන්ව ඉවත් කරලා එ.ජා.පයේ අයට සංවිධායක කම දුන්නා. එ.ජා.පයට කඩේ යනවා කියන්නේ ඕවටයි.
ජනාධිපති මෛත්‍රිපාල සිරිසේන මහතා කිව්වා වගේ පුද්ගලයා වටා නෙමෙයි පක්ෂය වටා තමයි ජනතාව එකතුවිය යුතු වන්නේ. අපි කවදාවත් පක්ෂයේ ඇතුළේ ගැටලු තිබුණට එලියට ඇවිල්ලා මාධ්‍ය ඉස්සරහා පක්ෂය විවේචනය කළේ නැහැ. පක්ෂය ඇතුළේම ඒවා විසඳගත්තා. නමුත් ඒකාබද්ධ විපක්ෂයේ අය මාධ්‍ය සාකච්ඡාවල දී ශ්‍රී.ල.නි.පය විවේචනය කරන්නේ මොන පරමාර්ථයකින් ද කියලා ජනතාව තේරුම් ගත යුතුයි.
අපි ගාල්ලේ දී පෙන්නුව ශක්තිය වගේම කුරුණෑගලදීත් අපේ ශක්තිය පෙන්වනවා කියලා කියන්න කැමතියි.
අපේ පක්ෂයට අද ලැබිලා ඉන්නේ පක්ෂයට ආදරය කරන සැබෑ නායකයෙක්.
ශක්තිමත් දුරදිග දකින ආණ්ඩුවක් ක්‍රියාත්මකයි.
අගමැති දෙනියායේදී කියයි
වර්තමානයේ ශක්තිමත් සහ දුරදිග දකින ආණ්ඩුවක් ක්‍රියාත්මක වන බව අග්‍රාමාත්‍ය රනිල් වික්‍රමසිංහ මහතා ප්‍රකාශ කරයි.
අග්‍රාමාත්‍යවරයා පැවසූයේ ඊයේ (21) දෙනියාය පිටබැද්දර දී එක්සත් ජාතික පක්ෂ ප්‍රවර්ධන වැඩ සටහනකට සහභාගි වෙමිණි. ඉදිරි‍යේදී පවත්වන එක්සත් ජාතික පක්ෂ සංවත්සරයේදී ජනතාවගෙන් කැම්බල්පිටිය පුරවන ආකාරය පෙන්වන බව කී අග්‍රාමාත්‍යවරයා . මාධ්‍යයන්ට ද සත්‍ය ලෙස ජනතාව සිටින්නේ කා සමග ද කියා එහිදී දැකබලා ගතහැකි බව කීය.
එකට එකතු වී වැඩකරන ක්‍රමයක් අප පළාත් සභා තුළත් ඇතිකරන්න අවශ්‍යයි. ග්‍රාම රාජ්‍ය තුළින් ශක්තිමත් ග්‍රාමීය ආර්ථිකයක් අතිකරනවා. මෙහි දේශපාලනයක් නැහැ. මුළු පාර්ලිමේන්තුවම රට හදන්න එකතුවිය යුතුයි. රට වෙනුවෙන් විශාල වැඩ කොටසක් ඉටුකරන්න තිබෙනවා. ඒවායින් පළා යාමට නොහැකි යයිද අග්‍රාමාත්‍යවරයා පැවසීය.
මෙම අවස්ථාවට සහභාගි වෙමින් නීතිය, සාමය සහ දක්ෂිණ සංවර්ධන ඇමැති සාගල රත්නායක මහතා ප්‍රකාශ කළේ, අග්‍රාමාත්‍යවරයා නිරන්තරව පවසනුයේ අඩුවෙන් කතා කරමින් වැඩියෙන් වැඩ කිරීමට යයිද කීය. 
සංවිධායක ධුරය ඉවත් කිරීම සටනට පහසුවක්.
සංවිධායක ධුරවලින් ඉවත් කිරීම ඒකාබද්ධ විපක්ෂයේ මතවාදය කෙළින් සිට ගෙන රටට කියන්න වාතාවරණයක් උදාකර දීමක් බවත්, ඒ පිළිබඳව හදවතින්ම සතුටුවන බවත් මහනුවර දිස්ත්‍රික් පාර්ලිමේන්තු මන්ත්‍රී කෙහෙළිය රඹුක්වැල්ල මහතා පැවසීය.ශ්‍රී ලංකා නිදහස් පක්ෂ ආසන සංවිධායක ධුරයෙන් ඉවත් කිරීම පිළිබඳ අදහස් දක්වමින් ඇමැතිවරයා එසේ පැවසීය.
තමන් මෙතෙක් දැරූ තනතුර ලබාගත් අයට දුරකථනයෙන් කතා කර සුබ පැතූ බව ද රඹුක්වැල්ල මහතා පැවසීය.
ලක්ෂ පනස් හතක මෙරට ඡන්ද දායකයන්ට මින් සාධාරණයක් වන බව ද හෙතෙම පැවසීය.
වත්මන් රජය සමස්ත රටම පාවාදෙමින් ගෙනයන වැඩපිළිවෙළට ජනතා මතවාදයක් ගොඩනඟමින් සිටින මොහෙතක දෙගිඩියාවෙන් කටයුතු කළ බවත් සංවිධායක ධුරය ඉවත් කිරීම එම සටන කිරීමට පහසුවක් බවත් රඹුක්වැල්ල මහතා පැවසීය.
තමන් ඇතුළු ඒකාබද්ධ විපක්ෂය අතුරුදන්වූවන්ගේ කාර්යාලය පිහිටුවීමේ පනතට එරෙහිව තමන් ඇතුළු ඒකාබද්ධ විපක්ෂය විරෝධය පළකළත් එම විරෝධය නොතකා පනත සම්මත කිරීම මේ රට පාවාදීමේ එක් අවස්ථාවක් බවද රඹුක්වැල්ල මහතා පැවසීය.
65වැනි සමුළුවේ දී පක්ෂයේ පැවැත්මට තීරණ රැසක් ගන්නවා.
ලබන 4 වැනි දා කුරුණෑගල මාලිගා පිටියේ දී පැවැත්වෙන ශ්‍රී ලංකා නිදහස් පක්ෂයේ 65 වැනි සමුළුව එම පක්ෂයේ අනාගත පැවැත්ම පිළිබඳ වැදගත් තීරණ රැසක් ගන්නා මහ සමුළුවක් වන බව ශ්‍රී ලංකා නිදහස් පක්ෂයේ මහ ලේකම් කෘෂිකර්ම ඇමැති දුමින්ද දිසානායක මහතා පැවසීය.
ඒ මහතා එසේ කීවේ කොළොන්නාව ශ්‍රී ලංකා නිදහස් පක්ෂ ප්‍රධාන සංවිධායක ප්‍රසන්න සෝලංග‍ආරච්චි මහතා විසින් සංවිධාන කොට කොටිකාවත්ත සණස ශ්‍රවණාගාරයේ පැවැත් වූ ශ්‍රී ලංකා නිදහස් පක්ෂ කොළොන්නාව තරුණ සමුළුවේ දී ය.
ශ්‍රී. ල. නි. ප. යේ එම සමුළුව මෙතෙක් පැවති ශ්‍රී ලංකා නිදහස් පක්ෂ සමුළු 64ටම වඩා අති විශේෂ සමුළුවක් වනු ඇතැයි ද කී ඒ මහතා මේ සඳහා ශ්‍රී ලංකා නිදහස් පක්ෂයේ සභාපතිවරුන්ව සිටි චන්ද්‍රිකා බණ්ඩාරනායක කුමාරතුංග මහත්මිය හා මහින්ද රාජපක්ෂ මහතා ඇතුළුව සියලුම පාර්ලිමේන්තු මන්ත්‍රීවරුන්ට හා ආසන සංවිධායකවරුන්ට ද ආසනය බැඟින් වෙන් කොට ඇති අතර, පක්ෂයේ අනාගත අභිවෘද්ධිය සඳහා කැපවී ක්‍රියා කරන සැමට ද එම සමුළුවට සහභාගි වන ලෙස විවෘත ආරාධනාවක් කරන බව ද කීය.
ඇමැතිවරයා මෙසේ ද කීවේය. ‘ බණ්ඩාරනායක මහතා ශ්‍රී ලංකා නිදහස් පක්ෂය එදා ආරම්භ කෙළේ එක්සත් ජාතික පක්ෂය අත්හැරලා ඇවිත් සඟ, වෙද, ගුරු, ගොවි, කම්කරු යන පංච මහා බලවේගයම එකතු කරගෙනයි. මේ රටේ ජනතාවට සම්පත් දුන්නු පක්ෂය, රටේ සම්පත් ආරක්ෂා කරපු පක්ෂය ශ්‍රී ලංකා නිදහස් පක්ෂයයි. මේ තරුණ සමුළුවට සහභාගි වන ඔබ තෝරාගෙන තිබෙන්නේ මේ රටේ තියෙන පක්ෂවලින් ජනතා හිතසුව පිණිස කටයුතු කරන හොඳම පක්ෂයයි. ලේ රත් කරන දේ කියන පක්ෂත් තිබෙනවා. රසවත් දේත් කියනවා. නමුත් කියන දේ කරන්නත් කරන දේ කියන්නත් බැරිනම් එවැනි පක්ෂවලින් වැඩක් නැහැ. තරුණ ඔබ ඒ අතින් අද තෝරාගෙන තිබෙන්නේ මේ රටේ තිබෙන හොඳම පක්ෂයයි. ප්‍රායෝගික මෙන්ම ජනතාවට සේවය කරපු පක්ෂයයි.
ශ්‍රී ලංකා නිදහස් පක්ෂය අද වෙනස් වෙලා තිබෙනවා. තරුණ ආකර්ෂණය දිනා ගන්න නොයෙකුත් ආකාරයේ වැඩ කරගෙන යනවා. අද මේ පක්ෂයට තරුණයන් ඒකරාශී වෙන්නේ පක්ෂයෙන් යමක් ලැබීම මෙන්ම පක්ෂය ගැන හැඟීමකින් ද යුතුවයි. අද අපේ පක්ෂය දෙවැනි පෙළ නායකත්වයක් ද හදමින් සිටිනවා. ඒ සඳහා උපාධිධාරීන්ගේ සංගම් නිලධාරීන් පවා දිස්ත්‍රික් සංවිධායක තනතුරු ලබා සිටිනවා. මීළඟ පාර්ලිමේන්තුවට පළාත් සභා හා පළාත් පාලන ආයතනවල වගකීම් බාර ගන්නේ ඔබ වැනි තරුණ සංගම්වල ක්‍රියාකාරීනුයි.
දැන් කවුරුන් මොන තර්ක විතර්ක ඉදිරිපත් කළත් 19වැනි ආණ්ඩුක්‍රම ව්‍යවස්ථාව සංශෝධනයට අනුව දෙවරක් ජනාධිපති ධුරය දරාපු චන්ද්‍රිකා බණ්ඩාරනායක කුමාරතුංග මහත්මියටවත් හිටපු ජනාධිපති මහින්ද රාජපක්ෂ මහතාටවත් නැවතත් ජනාධිපති ධුරයට හෝ අගමැතිකමට තරග වදින්න බැහැ. සමහරුන්ට මේවා අහන්න අකමැති දේවල් වෙන්න හැකි වුණත් රටේ නීතියට ගරු කරන අය හැටියට මේ දෙදෙනාට අපි කොච්චර ආදරය කළත් මේ රටේ නැවත ජනාධිපති වීමේ අයිතියක් නැහැ. එහෙම නම් අපට ශ්‍රී ලංකා නිදහස් පක්ෂයේ අනාගතයක් දකින්න පුළුවන්කම ලැබෙන්නේ හිටපු ජනාධිපති මහින්ද රාජපක්ෂ මහතා විසින් ශ්‍රී ලංකා නිදහස් පක්ෂයේ සභාපතිත්වය කතානායකවරයා ඉදිරියේ දී බාරදුන් මෛත්‍රීපාල සිරිසේන මහතාට (එතුමාගේ අකමැත්තෙන් වුවද) මිස පා ගමන් ගිහින් ජනාධිපතිකම හා ආණ්ඩුව බාර දෙන්නැයි පිරිසක් කෑ ගසමින් ඉල්ලූ අහවලාට නොවන බව ද ශ්‍රී ලංකා නිදහස් පක්ෂයේ මහ ලේකම් දුමින්ද දිසානායක මහතා කීය.
කොළොන්නාව ශ්‍රී ලංකා නිදහස් පක්ෂ ප්‍රධාන සංවිධායක ප්‍රසන්න සෝලංගආරච්චි මහතා-
‘දෙවතාවක් කොටිකාවත්ත මුල්ලේරියාව ප්‍රාදේශීය සභාවේ සභාපති ධුරය දරාපු මම බැරෑරුම් අවස්ථාවක ජීවිතය පරදුවට තියලා දේශපාලන තීන්දුවක් අරන් මගේ දේශපාලන ගුරුවරයාට බැරි වූ කොළොන්නාව ආසනයේ සංවිධායක ධුරය ලබා ගත්තා. ජනාධිපති මෛත්‍රීපාල සිරිසේන මහතා මට මේ ආසනය බාර දුන්නේ ලොකු විශ්වාසයක් ඇතිවයි. මම ඒ විශ්වාසය සියයට සියයකින්ම ඉටුකරන බව පෙන්වන්නටයි අද මේ තරුණ සමුළුව පවත්වන්නේ.
මම මේ ආසනයේ ශ්‍රී ලංකා නිදහස් පක්ෂයේ තරුණ බල ඇණියක් පිහිටුවනවා. එය මේ ප්‍රදේශයේ පමණක් නොවෙයි මුළු රටේම සිදුවෙන තරුණ ක්‍රියාකාරකම්වලට මුහුණ දිය හැකි තත්ත්වයේ සංවිධානයක් ලෙසටයි එය ක්‍රියාත්මක කෙරෙන්නේ. මම මේ සඳහා කොළොන්නාව ආසනයේ වයස 18ටත් 35ටත් අතර තරුණ පිරිසකුයි තෝරාගෙන ඉන්නේ.
අපි ජීවිත පරිත්‍යාගයෙන් ආරක්ෂා කළ මේ පක්ෂය ඉදිරියටත් ශක්තිමත් කරනවා මිස පා ගමන් ගිහින් කුඩා දරුවන් ලවා රටේ ජනාධිපතිවරයාට අපහාස කරන්න තරම් වූ පිරිසකගේ ඉල්ලීම්වලට ආණ්ඩු පෙ‍රළන්නවත් ජනාධිපතිවරයා ඉවත් කිරීමට කතා කරන අයට කිසි විටකත් කිසිවකුටවත් ඉඩ තබන්නට සූදානම් නැහැ.
හිටපු පාර්ලිමේන්තු මන්ත්‍රී ශාන්ත බණ්ඩාර මහතා ද මේ තරුණ සමුළුව ඇමතූ අතර පක්ෂ සාමාජිකයන් පිරිසකට තිළිණ ප්‍රදානය කිරීමක් ද මෙහි දී සිදුකෙරුණි.
විග්නේශ්වරන්ගේ දූෂණ චෝදනා සොයයි.
දූෂණ සහ වංචා පිළිබඳව සොයා බැලීමට හතර දෙනෙකුගෙන් සමන්විත කමිටුවක් පත් කිරීමට උතුරු පළාත් සභාව අද පියවර ගෙන තිබේ.
අදාළ චෝදනා එල්ල වී ඇත්තේ උතුරු පළාත් සභාවේ ප්‍රධාන අමාත්‍ය සී වී විග්නේශ්වරන් ඇතුළු සෙසු අමාත්‍යවරු සිව් දෙනෙකුටය.
අද පළාත් සභා රැස්වීම ආරම්භ වූ අවස්ථාවේදී ඇමතිවරුන්ට එල්ල වී ඇති චෝදනා සම්බන්ධයෙන් විවාදයක් පැවැත්විය යුතු යැයි ප්‍රධාන අමාත්‍ය සී වී විග්නේශ්වරන් කළ යෝජනාව සැලකිල්ලට ගනිමින් සභාවේ විවාදයක් ඇරඹුණි.
කෙසේ වෙතත් බොහෝ මන්ත්‍රීවරු පෙන්වා දෙනු ලැබුවේ ප්‍රධාන අමාත්‍යවරයා ද අමාත්‍යංශ කීපයක් නියෝජනය කරන බැවින් විවාදයකට වඩා එල්ල වන චෝදනා පිළිබදව සොයා බැලීමට කමිටුවක් පත් කොට ඉන් ලැබෙන වාර්තාව ඇසුරින් පරීක්ෂණ පැවැත්වීම උචිත බවයි.
ශ්‍රීලනිපයට නව ජවයක් ලබා දෙන්න 65වැනි සම්මේලනය පවත්වනවා.
ශ්‍රීලනිපයට නව ජවයක් ලබා දීමේ අරමුණින් 65 වැනි සම්මේලනය පවත්වන බව ශ්‍රීලනිප ජ්‍යෙෂ්ඨ උප සභාපති,ප්‍රවාහන ඇමැති නිමල් සිරිපාල ද සිල්වා මහතා පවසයි.
පාක්ෂිකයන් තුළ නව පිබිදීමක් ඇතිවන සේ මේ සම්මේලනය පවත්වන බවද ඒ මහතා කීය. පක්ෂ සම්මේලනය උත්කර්ෂවත් අන්දමින් පැවැත්වීම සම්බන්ධව මහනුවර දිස්ත්‍රික් ශ්‍රීලනිප පාක්ෂිකයන් හා ආසන සංවිධාකයන් දැනුවත් කිරීම පිණිස මධ්‍යම පළාත් ප්‍රධාන ඇමැති නිල නිවසේදී පෙරේදා (13) පැවැති සාකච්ඡාවකින් පසු මාධ්‍ය හමුවේ අදහස් දක්වමින් ඇමැතිවරයා මේ බව පැවසුවේය.
ඒකාබද්ධ විපක්ෂයේ පිරිසක් වෙනම සම්මේලනයක් පවත්වන බවට ප්‍රකාශ කරන බව මාධ්‍යවේදීන් පැවසූ අවස්ථාවේ ඒක එයාලගෙන් අහගන්නා ලෙස ඇමැතිවරයා මාධ්‍යවේදීන්ට දැනුම් දුන්නේය. 
ආණ්ඩුවට බලපෑමක් වුණේ නෑ.ඒකාබද්ධ විපක්ෂයේ පා ගමන පක්ෂය දෙකඩ කිරීමේ අරමුණ මත ක්‍රියාත්මක වූවක් මිස එය ආණ්ඩුවට බලපෑමක් ඇති කරන ක්‍රියාවක් නොවූ බව ජනාධිපති මෛත්‍රීපාල සිරිසේන මහතා ප්‍රකාශ කළේය.
පා ගමනේ ප්‍රතිලාභය අත් වූයේ ආණ්ඩුවට බව අවධාරණය කළ ජනාධිපතිවරයා තවත් එවැනි පා ගමන් සංවිධාන කිරීමෙන් ආණ්ඩුවේ ශක්තිය තව තවත් වර්ධනය වෙන බවද අනාවරණය කළේය.
ශක්තිමත් පදනමක් මත ගොඩනැඟුණ යහපාලන ආණ්ඩුව පා ගමන්වලින් සෙලවිය නොහැකි බවත් පා ගමනින් අනතුරුව ආණ්ඩුවේ සහ පක්ෂයේ සිදුවිය යුතු වෙනස්කම් පිළිබඳ අලුත් තීරණ ගැනීමට තමා යුහුසුළුව කටයුතු කරන බවත් ජනාධිපතිවරයා කීවේය.
ජනාධිපති මෛත්‍රීපාල සිරිසේන මහතා එසේ සඳහන් කළේ සම්මුතිවාදී ජාතික ආණ්ඩුවේ දැක්ම පිළිබඳ පෙරේදා (13)දා සම්මුඛ සාච්ඡාවකට එක් වෙමිනි.
රටේ දේශපාලන ඉතිහාසයේ වරින්වර විවිධ ගැටලු සහ  අර්බුදයන්ට පැවැති රජයන් මුහුණ දුන් බවද රටේ ජනතාවගේ යහපත වෙනුවෙන් කැප වූ වත්මන් ආණ්ඩුව අභියෝග හමුවේ පසු නොබසින බවද ජනාධිපතිවරයා පැවසීය.
රට පාලනය පළාත් හතක් ලෙස වෙන් නොකොට පළාත් නවයේ තිබෙන ප්‍රශ්න තේරුම් ගැනීම රජය බැඳී සිටින බවත් පොදු සංහිඳියා ප‍්‍රතිපත්තිය තුළින් රට ඉදිරියට ගෙන යෑමට අලුත් ආණ්ඩුක්‍රම ව්‍යවස්ථාව හරහා අපේක්ෂා කරන බවත් ජනාධිපතිවරයා අනාවරණය කළේය. සම්මුතිවාදී දේශපාලන සංකල්පයට අනුව පළමුව රටත් දෙවනුව පක්ෂයත් යැයි කී ජනාධිපතිවරයා රට හා රටේ ජනතාවගේ අනාගතය වෙනුවෙන් කැපවීම පක්ෂ දෙකේම අරමුණ බවත් අවධාරණය කළේය. 
එජාප 70වැනි සංවත්සරය සැප් 10 කැම්බල් හිදී.
එක්සත් ජාතික පක්ෂයේ හැත්තෑවන සංවත්සරය සැප්තැම්බර් 10 වැනිදා බොරැල්ල කැම්බල් පිටියේ දී අගමැති රනිල් වික්‍රමසිංහ මහතාගේ ප්‍රධානත්වයෙන් පැවැත්වෙන අතර මෙහි විශේෂ ආරාධිත අමුත්තා වශයෙන් ජනාධිපති මෛත්‍රීපාල සිරිසේන මහතා සහභාගී වීමට නියමිතය.
රටට ශ්‍රේෂ්ඨ නායකයින් රැසක් බිහිකළ එක්සත් ජාතික පක්ෂය සිය හැත්තෑවන සංවත්සරය නිමිත්තෙන් සැප්තැම්බර් 03 වැනි සෙනසුරාදා කොට්ඨාහ මට්ටමින් බෝධිපූජා හා ආගමික වතාවත් රැසක් ආරම්භ කිරීමට කටයුතු යොදා ඇති බව ජාතික ප්‍රතිපත්ති හා ආර්ථික කටයුතු රාජ්‍ය ඇමැති නිරෝෂන් පෙරේරා මහතා පැවැසීය.
ඊයේ (10) සිරිකොත එක්සත් ජාතික පක්ෂ මූලස්ථානයේ දී පැවැති පැවැති මාධ්‍ය හමුවට එක් වෙමින් ඇමැති නිරෝෂන් පෙරේරා මහතා එම අදහස් ප්‍රකාශ කළ අතර එහි දී කියා සිටියේ සංවත්සරය නිමිතෙන් සාමාජික ප්‍රවර්ධන වැඩසටහනක්ද ක්‍රියාත්මක කරන බවයි. සැප්තැම්බර් 06 වැනිදා කෘත්‍යාධිකාරී මණ්ඩලය හා සියලු පාර්ලිමේන්තු මන්ත්‍රීවරුන් සහභාගීවන වැඩසටහනක්ද, සැප්තැම්බර් 08 වැනිදා හින්දු, ඉස්ලාමීය, ක්‍රිස්තියානි ආගම්වල උත්සවයක්ද පැවැත්වෙන බව සඳහන් කලේය.
සැප්තැම්බර් 10 වැනිදා ප්‍රධාන උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන බව ද කීවේය.
වැට් පනතට පක්ෂව ශ්‍රීලනිපය ඡන්දය දෙනවා.
වැට් පනතට පක්ෂව ශ්‍රීලනිපය ඡන්දය දෙන බව ඇමැති අචාර්ය සරත් අමුණුගම මහතා පවසයි.
රජයක් ලෙස සංවර්ධන හා සුබසාධන කටයුතු සඳහා මුදල් අවශ්‍යය බවත් ඒ සඳහා බදු පැනවීම් සිදු කළ යුතුව තබෙන බවත් ඒ මහතා කීය.
ආසියාවේ අඩුවෙන්ම බදු අයකරන රට ශ්‍රීලංකාව බවද හෙතෙම පැවසුවේය.
නිදහස ලබන විට මෙරට ජනගහණය ලක්ෂ 80 ක් වූ බවත් එය අද ලක්ෂ 210 ක් දක්වා ඉහළ ගොස් තිබෙන බවත් පැවසූ ඇමැතිවරයා නිදහස් අධ්‍යාපනය, නිදහස් සෞඛ්‍යය ලබාදෙන්න මුදල් අවශ්‍යය බවද අවධාරණය කළේය. මේ නිසා ඉදිරියේ ගෙන ඒමට නියමිත වැට් පනතට පක්ෂයේ සහය ලබාදෙන බවද අමුණුගම මහතා කීය.
පාද යාත්‍රාවට පක්ෂය ගියේ නෑ.
ජන සටන පාද යාත්‍රාවට ශ්‍රී ලංකාවේ කොමියුනිස්ට් පක්ෂයේ බැනරය යටතේ කිසිවකු නිල වශයෙන් සහභාගී නොවූ බව ශ්‍රී ලංකාවේ කොමියුනිෂ්ට් පක්ෂයේ ප්‍රධාන ලේකම් හිටපු ඇමැති ඩිව් ගුණසේකර මහතා දිනමිණට ඊයේ (03) ප්‍රකාශ කළේය.
ජන සටන පාද යාත්‍රාවේ විවිධ සටන් පාඨ නිසා කොමියුනිස්ට් පක්ෂයේ දේශපාලන මණ්ඩලය විසින් මෙම පාද යාත්‍රාවට සහභාගී නොවීම‍ට තීරණයක් ගත් අතර, එම පාද යාත්‍රාවට කොම්යුනිස් පක්ෂයේ කිසිවකු නිල වශයෙන් සහභාගී නොවූ බවද සහභාගී වූයේ නම් ඔවුන්ගේ පෞද්ගලික මතය මත සහභාගී වී ඇති බවද ගුණසේකර මහතා පෙන්වා දුන්නේය.
පක්ෂයේ දේශපාලන මණ්ඩලය ගත් තීරණය නිසා පක්ෂයේ අනන්‍යතාවය රැ‍කගැනීමට හැකි වූ බවත් එමඟින් ජනතාවට කොමියුනිස්ට් පක්ෂය පිළිබඳ දැනගැනීමට හැකි බවත් ඩිව් ගුණසේකර මහතා වැඩිදුරටත් පැවසීය.

 

