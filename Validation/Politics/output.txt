ඒකාබද්ධ විපක්ෂයේ මන්ත්‍රීවරුන්ට අද (10) පාර්ලිමේන්තු සැසිය තුළ වැඩි කාලවේලාවක් වෙන් කිරීමට කතානායක කරු ජයසූරිය පියවර ගැනීමත් සමඟ ආණ්ඩු පක්ෂයේ මන්ත්‍රීවරුන් සභාගැබෙන් ඉවත්ව යාමෙන් පාර්ලිමේන්තුව කල් තැබීමට කථානායකවරයාට සිදුවිය.
ජාතික නිදහස් පෙරමුණ වෙනම පක්ෂයක් ලෙස පාර්ලිමේන්තුව තුළ ස්වාධීනව කටයුතු කිරීම සඳහා කරන ලද ඉල්ලීමක් කථානායකවරයා විසින් ප්‍රතික්ෂේප කරනු ලැබීම නිසා පසුගිය අඟහරුවාදාත් (08) පාර්ලිමේන්තුව තුළ උණුසුම් වාද විවාද මැද ගැටුම්කාරී තත්වයක් ඇතිවිය.
අද (10) පාර්ලිමේන්තුව රැස් වූ අවස්ථාවේ කථානායකවරයා ඒකාබද්ධ විපක්ෂයේ මන්ත්‍රීවරුන් තිදෙනෙකුට කතාකිරීමේ අවස්ථාව දුන් අතර ආණ්ඩු පක්ෂයේ මන්ත්‍රීවරු ඊට විරෝධය පළ කළහ.
ඒකාබද්ධ විපක්ෂයේ මන්ත්‍රීවරුන් තුන් දෙනකුට කතා කිරීම සඳහා අවස්ථාව ලබා දීමට තමා පොරොන්දු වී ඇති අතර ඉන් පසු සභාවේ කටයුතු සාමාන්‍ය පරිදි පවත්වාගෙන යාමට හැකි බව කතානායකවරයා ප්‍රකාශ කළත් ආණ්ඩු පක්ෂය ඊට එකඟ නොවුණි.
අනතුරුව කථානායක තීන්දුවට විරෝධය පළකරමින් ආණ්ඩු පක්ෂයේ සංවිධායක ගයන්ත කරුණාතිලක සහ සභානායක ලක්ෂ්මන් කිරිඇල්ල ප්‍රමුඛ ආණ්ඩු පක්ෂයේ මන්ත්‍රීවරුන් සභාගැබෙන් පිටව ගිය අතර, පාර්ලිමේන්තුව මාර්තු 21 වැනි දින දක්වා කල් තැබීමට කථානායකවරයා පියවර ගත්තේය.
ශ්‍රී ලංකාවේ පාර්ලිමේන්තුවේ සිදුවන ගැටුම් සඳහා ආණ්ඩුව වගකිව යුතුබව ඒකාබද්ධ විපක්ෂය පවසයි.
අද (මාර්තු 09) ඒකාබද්ධ විපක්ෂයේ මන්ත්‍රී කණ්ඩායම පාර්ලිමේන්තුවේ රථගාලේ පැවැත්වූ මාධ්‍ය හමුවේදී බීබීසිය නැගු ප්‍රශ්නයකට පිළිතුරු දෙමින් මේ බව පැවසුවේ පාර්ලිමේන්තු මන්ත්‍රී ඩලස් අලහප්පෙරුමය.
ඒකාබද්ධ විපක්ෂයේ නායක දිනේෂ් ගුණවර්ධන මන්ත්‍රීවරයාට සතියක පාර්ලිමේන්තු තහනමක් පැණවීමට එරෙහිව කැඳවා තිබූ මෙම මාධ්‍ය හමුව පාර්ලිමේන්තුවේ පැවැත්වීමට ඉඩ ලබා නොදුන් බව පවසමින්, එය පාර්ලිමේන්තු රථගාලේ පැවැත්වීමට කටයුතු යොදා තිබුණි.
පාර්ලිමේන්තුව පැවැත්වීම සඳහා දිනකට ජනතා මුදල් රුපියල් ලක්ෂ 46ක් වැයවෙද්දී, නිතර පාර්ලිමේන්තුවේ ගැටුම් ඇතිකරගෙන ජනතා මුදල් නාස්ති කිරීම ගැන බීබීසිය මෙහිදී විමසූ අතර එයට පිළිතුරු දෙමින් ඩලස් අලහප්පෙරුම මන්ත්‍රීවරයා පැවසුවේ, ඒ සඳහා ආණ්ඩුව වගකිව යුතු බවය.
ඒකාබද්ධ විපක්ෂය ඉල්ලා සිටින්නේ ඇමතිධූර නොව, තමන්ට ඡන්දය දුන් ජනතාව නියෝජනය කිරීමේ විපක්ෂයේ අයිතිය බව පැවසූ ඩලස් අලහප්පෙරුම මන්ත්‍රීවරයා තවදුරටත් කියා සිටියේ දිනේෂ් ගුණවර්ධන මන්ත්‍රීවරයාගේ පාර්ලිමේන්තු කටයුතු තහනම් කිරීම මගින් ඒකාබද්ධ විපක්ෂය සතු සියළු පාර්ලිමේන්තු බලතල උදුරාගෙන ඇති බවය.
දිනේෂ් ගුණවර්ධන මන්ත්‍රීවරයාට සතියක කාලයක් පාර්ලිමේන්තුව තහනම් කිරීමට ගත් තීන්දුව සම්බන්ධයෙන් ඒකාබද්ධ විපක්ෂයේ මන්ත්‍රීවරු විරෝධය පළ කරති.
ජාතික නිදහස් පෙරමුණ නියෝජනය කරන විමල් වීරවංශ ඇතුළු එහි සාමාජික මන්ත්‍රීවරුන්ට පාර්ලිමේන්තුව තුළ ස්වාධීනව කටයුතු කළ නොහැකි බව කථානායක කරු ජයසූරිය ප්‍රකාශ කිරීමත් සමග අද (මාර්තු 08) පාර්ලිමේන්තුවේ උණුසුම්කාරී වාතාවරණයක් ඇති විය.
එහිදී දිනේෂ් ගුණවර්ධන මන්ත්‍රීවරයා දිගින් දිගටම පාර්ලිමේන්තුවේ කටයුතුවලට බාධා එල්ල කිරීම හේතුවෙන් ඔහුට සභා ගර්භයෙන් ඉවත්වන ලෙස කථානායකවරයා නියෝග කළේය.
එම නියෝගය නොතකා කටයුතු කිරීම මත ඔහුට සතියක කාලයක් පාර්ලිමේන්තුව තහනම් කළ යුතු බවට පාර්ලිමේන්තු සභා නායක ලක්ෂමන් කිරිඇල්ල ගෙන ආ යෝජනාව වැඩි ඡන්ද 63 කින් සම්මත විය.
දිනේෂ් ගුණවර්ධන මන්ත්‍රීවරයාට සතියක කාලයක් පාර්ලිමේන්තුව තහනම් කිරීමට ගත් තීන්දුව සම්බන්ධයෙන් ඒකාබද්ධ විපක්ෂයේ බන්දුල ගුණවර්ධන, මහින්දානන්ද අලුත්ගමගේ සහ කුමාර වෙල්ගම යන මන්ත්‍රීවරුන් පළ කළ අදහස් ඉහත වීඩියෝ පටයෙන් නරඹන්න.
විමල් වීරවංශ ඇතුළු ජාතික නිදහස් පෙරමුණේ මන්ත්‍රීවරුන්ට පාර්ලිමේන්තුව තුළ තනි පක්ෂයක් වශයෙන් ස්වාධීනව කටයුතු කළ නොහැකි බව කථානායක කරු ජයසූරිය තීන්දු කළේය.
ඒ සමගම පාර්ලිමේන්තුවේ උණුසුම්කාරී වාතාවරණයක් ඇති වූ අතර කථානායකවරයා කළ ප්‍රකාශයට විරෝධය පළ කරමින් ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් සභා ගර්භය මැදට පැමිණ කෑ කෝ ගැසීම හේතුවෙන් සභාව මිනිත්තු දහයකට කල් තැබිණි.
තමන්ට පාර්ලිමේන්තුව තුළ ස්වාධීන පක්ෂයක් වශයෙන් කටයුතු කිරීමට ඉඩ ලබා දෙන ලෙස විමල් වීරවංශ මන්ත්‍රීවරයා ජාතික නිදහස් පෙරමුණ වෙනුවෙන් කථානායකවරයාගෙන් ලිඛිත ඉල්ලීමක් කර තිබිණි.
මන්ත්‍රී විමල් වීරවංශ විසින් කරන ලද ඉල්ලීම පිළිගැනීමට හැකියාවක් නැති බව කථානායක කරු ජයසූරිය ප්‍රකාශ කිරීමත් සමග දිනේෂ් ගුණවර්ධන මන්ත්‍රීවරයා දිගින් දිගටම පාර්ලිමේන්තුවේ කටයුතුවලට බාධා එල්ල කිරීම හේතුවෙන් ඔහුට සභා ගර්භයෙන් ඉවත්වන ලෙස කථානායකවරයා නියෝග කළේය.
එම නියෝගය නොතකා කටයුතු කිරීම මත ඔහුට සතියක කාලයක් පාර්ලිමේන්තුව තහනම් කළ යුතු බවට පාර්ලිමේන්තු සභා නායක ලක්ෂමන් කිරිඇල්ල ගෙන ආ යෝජනාව වැඩි ඡන්ද 63 කින් සම්මත විය.
මීට වසර දෙකකට ඉහතදී එක්සත් ජාතීන්ගේ සංවිධානය හමුවේ දුන් ප්‍රතිඥා ඉටුකිරීම පිණිස ශ්‍රී ලංකාවට තවත් කාලය ලබාදීම පිළිබඳව විරෝධයක් නැතත්, යුද අපරාධ චෝදනා විභාග කිරීම සම්බන්ධ විමර්ශනයට අනිවාර්යයෙන්ම විදේශීය විනිසුරුවන් සම්බන්ධ කරගත යුතු බව දෙමළ ජාතික සන්ධානය යළිත් වරක් අවධාරණය කරයි.
එමෙන්ම එක්සත් ජාතීන්ගේ මහකොමසාරිස්වරයාද පෙන්වාදුන් පරිදි සංහිඳියා යාන්ත්‍රණ පිළිබඳ ප්‍රවිචාරන කාර්ය සාධක බලකායේ නිර්දේශ ක්‍රියාත්මක කිරීමට ආණ්ඩුව බැඳී සිටින බවත් දෙමළ ජාතික සන්ධානයේ පාර්ලිමේන්තු මන්ත්‍රී එම්ඒ සුමන්දිරන් බීබීසී සිංහල සේවයට පැවසීය.
මන්ත්‍රීවරයා ඒ බව සඳහන් කළේ, එක්සත් ජාතීන්ගේ සංවිධානය හෝ වෙනත් රාජ්‍ය නොවන සංවිධානයක බලපෑම යටතේ යුද හමුදාවට එරෙහිව 'නඩු ඇසීමට' සූදානම් නොමැති බවට ජනාධිපති මෛත්‍රීපාල සිරිසේන පසුගිය සෙනසුරාදා කළ ප්‍රකාශයට ප්‍රතිචාර දක්වමිනි.
විදේශීය විනිසුරන් පත්කිරීම සඳහා නව නීතියක් අවශ්‍යවන බැවින් එවැන්නක් සම්මත කිරීම ඉතා දුෂ්කර කරුණක් වනු ඇතැයි අගමැති රනිල් වික්‍රමසිංහ පසුගියදා කළ ප්‍රකාශය පිළිබඳව විමසූ අවස්ථාවේ නීතිඥ සුමන්දිරන් කියා සිටියේ, එවැන්නකට එරෙහිව කිසිවක් ශ්‍රී ලංකා ආණ්ඩුක්‍රම ව්‍යවස්ථාවේ සඳහන් නොවන බවය.
"ආණ්ඩුක්‍රම ව්‍යවස්ථාවේ ඒකට විරුද්ධව මොනවත් නෑ. ඒක කරන්න පුළුවන් දෙයක්. ඒ නිසා ඒක කරන්න ඕන," ඔහු පැවසීය.
කෙසේ නමුත් ජනාධිපතිවරයා සහ අගමැතිවරයා කරන ප්‍රසිද්ධ ප්‍රකාශ පිළිබඳව තමන් එතරම් අවධානයක් පළනොකරන බවත් මන්ත්‍රීවරයා සඳහන් කළේය.
යුද අපරාධ චෝදනා විභාග කිරීම සහ රටේ සංහිඳියාව ඇතිකිරීම ඇතුළු කරුණු සම්බන්ධයෙන් ශ්‍රී ලංකා ආණ්ඩුවට තවත් වසර දෙකක කාලය කාලය ලබාදෙන මෙන් ඉල්ලා සිටිමින් මානව හිමිකම් පිළිබඳ එක්සත් ජාතීන්ගේ මණ්ඩලයට නව යෝජනාවක් ඉදිරිපත් කෙරෙන බව සංහිඳියා සම්බන්ධීකරණ කාර්යාලයේ මහ ලේකම් මනෝ තිත්තවැල්ල බීබීසී සිංහල සේවයට පැවසීය.
එසේ කාලය ලබාදීම සම්බන්ධයෙන් විරුද්ධත්වයක් නැතත්, ආණ්ඩුව එක්සත් ජාතීන්ට දුන් පොරොන්දු සියල්ල එලෙසින්ම ඉටුකළ යුතුය යන්න සිය සන්ධානයේ ස්ථාවරය බවත් මන්ත්‍රීවරයා පැවසීය.
කෙසේ නමුත් විදේශීය විනිසුරන් සම්බන්ධයෙන් කිසිවක් ඉදිරිපත් කෙරෙන නව යෝජනාවේ ඇතුලත් නොවන්නේ නම් දෙමළ ජාතික සන්ධානය එයට දැඩි විරෝධය පළකරන බවත් මන්ත්‍රීවරයා වැඩිදුරටත් සඳහන් කළේය.
දකුණු කොරියාවේ උපරිමාධිකරණය විසින් ජනාධිපතිනී පාර්ක් ගුන් හේ තනතුරින් පහකරනු ලැබීය.
විනිසුරුවරුන් අටදෙනෙකු විසින් ගන්නා ලද ඒකමතික තීරණයකින්, ජනාධිපතිනිය දෝෂාභියෝගයකට ලක්කිරීම සඳහා පැවති පාර්ලිමේන්තු ඡන්ද විමසීමක් අනුමතකළ ව්‍යවස්ථාමය අධිකරණය, බලයේ සිටි කාලය තුළ ඇය නීතිය සහ ව්‍යවස්ථාව දැඩි ලෙස උල්ලංඝණය කර ඇති බව පෙන්වා දුන්නේය.
මේ දේශපාලනික සහාය පළකිරීම් වලට හිලව් වශයෙන් දකුණු කොරියානු සමාගම්වලින් කප්පම් ලබාගැනීම සඳහා සිය හිතවතියකවන චොයි සූන් සිල්ට සහය දැක්වීමේ චෝදනා සම්බන්ධයෙන් ජනාධිපතිනී පාර්ක් ගුන් හේට අපරාධ පරීක්ෂණයකට මුහුණ දීමට සිදුවනු ඇත.
දකුණු කොරියාවේ උපරිමාධිකරණය විසින් ජනාධිපතිනී පාර්ක් ගුන් හේ තනතුරින් පහකරනු ලැබීය.
විනිසුරුවරුන් අටදෙනෙකු විසින් ගන්නා ලද ඒකමතික තීරණයකින්, ජනාධිපතිනිය දෝෂාභියෝගයකට ලක්කිරීම සඳහා පැවති පාර්ලිමේන්තු ඡන්ද විමසීමක් අනුමතකළ ව්‍යවස්ථාමය අධිකරණය, බලයේ සිටි කාලය තුළ ඇය නීතිය සහ ව්‍යවස්ථාව දැඩි ලෙස උල්ලංඝණය කර ඇති බව පෙන්වා දුන්නේය.
මේ දේශපාලනික සහාය පළකිරීම් වලට හිලව් වශයෙන් දකුණු කොරියානු සමාගම්වලින් කප්පම් ලබාගැනීම සඳහා සිය හිතවතියකවන චොයි සූන් සිල්ට සහය දැක්වීමේ චෝදනා සම්බන්ධයෙන් ජනාධිපතිනී පාර්ක් ගුන් හේට අපරාධ පරීක්ෂණයකට මුහුණ දීමට සිදුවනු ඇත.
ජිනීවා යෝජනාව වෙනුවෙන් ශ්‍රී ලංකාවට 'තවත් වසර දෙකක්.
ශ්‍රී ලංකාවේ යුද්ධයේ අවසාන භාගයේ සිදු වූ බව පැවසෙන බරපතල මානව හිමිකම් උල්ලංඝන සම්බන්ධයෙන් වගවීම ක්‍රියාත්මක කිරීම, අතුරුදහන්වූවන් සම්බන්ධයෙන් පියවර ගැනීම සහ සංහිඳියාව ප්‍රවර්ධනය කිරීම ඇතුළු කරුණු ගණනාවක් ඇතුළත් එක්සත් ජාතීන්ගේ යෝජනාව ක්‍රියාත්මක කිරීම පිණිස ශ්‍රී ලංකාවට තවත් වසර දෙකක් කල් ලැබෙනු ඇතැයි ශ්‍රී ලංකා ආණ්ඩුව බලාපොරොත්තු පළකරයි.
බ්‍රිතාන්‍යය, ඇමෙරිකා එක්සත් ජනපදය සහ ශ්‍රී ලංකාවේ සම අනුග්‍රහයෙන් ඉදිරිපත් කෙරුණු එම නිර්දේශ ඇතුළත් 30/1 යෝජනාව 2015 මාර්තු මාසයේ එක්සත් ජාතීන්ගේ මානව හිමිකම් මණ්ඩලයේදී සම්මත කෙරුණි.
එම යෝජනාව ක්‍රියාත්මක කිරීම පිණිස තවත් වසර දෙකක කාලයක් ලබාදෙන මෙන් ඉල්ලා සිටිමින් බ්‍රිතාන්‍යය සහ ඇමෙරිකාව සමග එක්ව මානව හිමිකම් මණ්ඩලයට නව යෝජනාවක් ඉදිරිපත් කරන බව සංහිඳියා යාන්ත්‍රණ පිළිබඳ සම්බන්ධීකරණ ලේකම් කාර්යාලයේ මහ ලේකම් මනෝ තිත්තවැල්ල බීබීසී සිංහල සේවයට පැවසීය.
විදේශ අමාත්‍ය මංගල සමරවීර ගේ ප්‍රධානත්වයෙන් යුත් ශ්‍රී ලංකා ආණ්ඩුවේ නිල දූත පිරිසේ සාමාජිකයකු ලෙස ඔහු මේ දිනවල ජිනීවා නුවර පැවැත්වෙන 34 වෙනි මානව හිමිකම් මණ්ඩල සැසිවාරයට සහභාගිවෙමින් සිටී.
"අපේ අලුත් ව්‍යවස්ථාවක් ළඟදීම පාර්ලිමේන්තුවේ විවාද කරන හින්දා, තව සංහිඳියා යාන්ත්‍රණ සම්බන්ධයෙන් කාලවේලාව දීමට ඒ රජයන් දෙකම යෝජනා කරලා තියෙනවා," සංහිඳියා යාන්ත්‍රණ සම්බන්ධීකරණ කාර්යාලයේ මහ ලේකම්වරයා බීබීසී සිංහල සේවයට පැවසීය.
"මේ සැරේ මානව හිමිකම් කවුන්සිලයේදී අපි හිතන විදියට ඒකට අනුමැතිය ලැබෙයි කියල අපි බලාපොරොත්තු වෙනවා."
අතුරුදහන්වූවන් පිළිබඳ කාර්යාලය (OMP) ඉදිරි මාස තුන ඇතුළත පිහිටුවනු ඇතැයි බලාපොරොත්තුවන බවත් මනෝ තිත්තවැල්ල පැවසීය.
අධිකරණ යාන්ත්‍රණයට 'විදේශීය විනිසුරුවන් අවශ්‍යයි'.
යුද්ධයේ අවසාන භාගයේදී සිදු වූ බව පැවසෙන යුද අපරාධ චෝදනා ඇතුළු බරපතල මානව හිමිකම් උල්ලංඝනයන් පරීක්ෂා කෙරෙන අධිකරණ යාන්ත්‍රණයට එක් විදේශීය විනිසුරුවකු හෝ සම්බන්ධ විය යුතු බවට සංහිඳියාව උදෙසා වන ප්‍රවිචාරණ කාර්ය සාධක බලකාය නිර්දේශ කරයි.
එම නිර්දේශය ඇතුලත් වෙන්නේ අඟහරුවාදා හිටපු ජනාධිපතිනි චන්ද්‍රිකා බණ්ඩාරනායක කුමාරතුංග වෙත භාර දෙනු ලැබූ කාර්ය සාධක බලකායේ නිරීක්ෂණ සහ නිර්දේශ ඇතුලත් පූර්ණ වාර්තාවේයි.
එක්සත් ජාතීන්ගේ මානව හිමිකම් මණ්ඩලයේ සම්මත වූ යෝජනාව ප්‍රකාර පිහිටවෙන යාන්ත්‍රණයේ සෑම නඩු වාරයකදීම දේශීය විනිසුරුවන් බහුතරයක් සමග 'අවම වශයෙන් එක් ජාත්‍යන්තර විනිශ්චයකාරවරයෙක් සිටිනා බවට සහතික කළ යුතු' බව වාර්තාවේ එක් ප්‍රධාන නිර්දේශයකි.
විශේෂ උපදේශක කාර්යාලයේ කාර්ය මණ්ඩලයටත් ජාත්‍යන්තර විශේෂඥයන් සම්බන්ධ විය යුතු බවත් ප්‍රවිචාරණ කාර්ය සාධක බලකාය යෝජනා කරයි.
"යුධ අපරාධ හා මනුෂ්‍යත්වයට එරෙහි අපරාධ වැනි ජාත්‍යන්තර අපරාධ මෙන්ම වධ බන්ධනයට ලක් කිරීම, අතුරුදහන් කරවීම හා දූෂණය කිරීම් වැනි බරපතල මානව හිමිකම් අපහරණය යනාදියට සමාව දීම නීති විරෝධී වන අතර පිළිගත නොහැකිද වේ," යනුවෙන්ද නිර්දේශවලට ඇතුලත්වේ.
ප්‍රවිචාරණයට සහභාගි වූ මහජන අදහස් සහ කාර්ය සාධක බලකායේ නිර්දේශ ඇතුලත් වාර්තාව ජනාධිපති මෛත්‍රීපාල සිරිසේන වෙත භාරදීමට නියමිතව තිබුණු නමුත් අයහපත් සෞඛ්‍ය තත්වය හේතුවෙන් ජනාධිපතිවරයා උත්සවයට සහභාගි නොවීය.
විදේශ අමාත්‍ය මංගල සමරවීර, විපක්ෂනායක ආර් සම්බන්ධන්, ඩීඑම් ස්වාමිනාදන් සහ ඒඑච්එම් ෆවුසි අමාත්‍යවරුන්ද උත්සවයට සහභාගි වී සිටියහ.
අධිකරණයේ සහ විශේෂ උපදේශක කාර්යාලයේ විනිසුරුවරුන් ඇතුළු නිලධාරීන් පත්කිරීමේදී ස්ත්‍රී පුරුෂ භාවය මෙන්ම ශ්‍රී ලංකාවේ සියලු ජනකණ්ඩායම් නියෝජනය සහතික කළ යුතුය යන්න කාර්ය සාධක බලකායේ තවත් නිර්දේශයකි.
එමෙන්ම සාක්ෂි විභාග කිරීමේදී කාන්තාවන් සහ ළමුන් උදෙසා විශේෂ ව්‍යුහයක් සකස් කළ යුතු අතර, ලිංගික ප්‍රචණ්ඩත්වය සහ දරුවන්ට එරෙහි අපරාධ සම්බන්ධයෙන් විශේෂ අවධානයක් යොමු කිරීම තවත් නිර්දේශයකි.
වාර්තාව භාරදීමේ උත්සවය අමතමින් ඉතා හැඟීම්බර අදහස් දැක්වීමක් කළ සංහිඳියාව උදෙසා වන ප්‍රවිචාරණ කාර්ය සාධක බලකායේ සභාපතිනි අධිනීතිඥ මනෝරි මුත්තෙට්ටුවේගම, භේද භින්න වී තිබෙන ශ්‍රී ලාංකීය සමාජ දේහයේ තුවාල සුවපත් කිරීමේ අවශ්‍යතාවය අවධාරණය කළාය.
"අපේ 'ගෙය', ශ්‍රී ලංකාව හොඳටම අබලන් වෙලා. හුණු ගාලා, දූවිලි ගසලා දාලා හරිගස්සගන්න පුළුවන් ගෙයක් නෙවෙයි ඒක," ඇය පැවසීය.
"වැදගත් වෙන්නේ, සම්පත් සහ අවස්ථා බෙදා හැරීමේදී, යුක්තිය සහ සාධාරණත්වය උඩ කටයුතු කරමින් සියල්ලන්ගේ අයිතිවාසිකම් ආරක්ෂා කෙරෙන සමාජ සහ රාජ්‍ය ව්‍යුහයන් ගොඩ නගා ගැනීමයි."
දශක ගණනාවක යුද ගැටුම්වලින් අනතුරුව ශ්‍රී ලංකාවේ සාධාරණත්වය, යුක්තිය මත පදනම් වූ තිරසාර සාමයක් ගොඩනැංවීම 'අපි කාගේත් පැතුම' බව අධිනීතිඥ මනෝරි මුත්තෙට්ටුවේගම මීට ඉහතදී බීබීසී සංදේශය සමග අදහස් දක්වමින් සඳහන් කළාය.
සංහිඳියාව උදෙසා වන ප්‍රවිචාරණ කාර්ය සාධක බලකායේ පූර්ණ වාර්තාව ඉතා ඉක්මනින්ම එහි වෙබ් අඩවියේ ප්‍රකාශයට පත්කිරීමට නියමිතයි.
නව ව්‍යවස්ථාවක් සඳහා ජනමත විචාරණයක් අත්‍යවශ්‍ය බව ඇමති මංගල කියයි.
ශ්‍රී ලංකාවේ ප්‍රජාතන්ත්‍රවාදය තහවුරු කිරීම පිණිස මෙන්ම යළිත් වරක් යුද ගැටුම මතුනොවීම සහතික කිරීම පිණිස නව ව්‍යවස්ථාවක් සම්පාදනය කිරීමේ අවශ්‍යතාව පෙන්වාදෙන විදේශ අමාත්‍ය මංගල සමරවීර, එම ව්‍යවස්ථාව සම්මත කිරීම සඳහා පාර්ලිමේන්තු ක්‍රියාදාමය මෙන්ම ජනමත විචාරණයක් ද අත්‍යවශ්‍ය බව අවධාරණය කරයි.
විදේශ අමාත්‍යවරයා ඒ බව සඳහන් කළේ ස්විට්සර්ලන්තයේ ජිනීවා නුවර පැවැත්වෙන එක්සත් ජාතීන්ගේ මානව හිමිකම් මණ්ඩලයේ 34 වැනි සැසිවාරය අමතා අදහස් දක්වමිනි.
ශ්‍රී ලංකා ඉතිහාසයේ අන් කිසිදිනෙක සිදු නොවූ අන්දමට වත්මන් ආණ්ඩුව ජනතා අදහස් විමසමින් රටේ ජනතාවගේ සැබෑ අභිලාෂයන් නිරූපණයවන ආකාරයේ ව්‍යවස්ථාවක් සම්පාදනය කිරීමේ යෙදී සිටින බවත් අමාත්‍යවරයා පැවසීය.
කෙසේ නමුත් ආණ්ඩුවේ ප්‍රධානම හවුල්කාර පක්ෂය වන ශ්‍රී ලංකා නිදහස් පක්ෂය, නව ව්‍යවස්ථාව සම්බන්ධයෙන් සහ ජනමත විචාරණය සම්බන්ධයෙන් මෙතෙක් අවසාන තීරණයකට එළැඹ නැත.
විශේෂයෙන්ම ව්‍යවස්ථා සංශෝධනයක් වැනි 'කරුණු රාශියක්' සම්බන්ධයෙන් ජනමත විචාරණයකට යාම ඉතා සංකීර්ණ බැවින් පාර්ලිමේන්තුවේ තුනෙන් දෙකක බහුතර බලයෙන් 'ව්‍යවස්ථා සංශෝධනය' ක්‍රියාවට නැගීමට උත්සාහ දැරීම සිය උත්සාහය බව ශ්‍රී ලංකා නිදහස් පක්ෂයේ මහ ලේකම් දුමින්ද දිසානායක අමාත්‍යවරයා පසුගියදා බීබීසී සිංහල සේවයට පැවසීය.
ජිනීවා නුවරදී තවදුරටත් අදහස් දැක්වූ විදේශ අමාත්‍ය මංගල සමරවීර, යුද ගැටුම්වල අවසාන භාගයේ හටගත් වාතාවරණය සම්බන්ධයෙන් 'සත්‍යය සෙවීමේ කොමිසමක්' පත්කිරීම සම්බන්ධ පනත් කෙටුම්පත ඉදිරි මාස දෙක ඇතුළත කැබිනට් මණ්ඩලයට ඉදිරිපත් කරන බව ද සඳහන් කළේය.
"සිය මානව හිමිකම් උල්ලංඝනයවූවන්ට සාධාරණය ඉටුකිරීම සඳහා වූ අපේ කැපවීම තිරසාරය," යනුවෙන් ද අමාත්‍යවරයා සඳහන් කළේය.
ශ්‍රී ලංකා ඉතිහාසයේ ප්‍රථමවරට සංහිඳියාව පිළිබඳව වින්දිතයන් ඇතුළු රටවැසියන්ගේ අදහස් විමසමින් "සංහිඳියාව උදෙසා වන ප්‍රවිචාරණ කාර්ය සාධක බලකාය" පූර්ණ වාර්තාවක් සකස් කළ බව පෙන්වාදුන් විදේශ අමාත්‍යවරයා, සත්‍යය සෙවීම සහ වින්දිතයන්ට සාධාරණය ඉටුකිරීම වැනි කටයුතු වෙනුවෙන් එම වාර්තාව උපයෝගී කරගන්නා බව සඳහන් කළේය.
කෙසේ නමුත් යුද අපරාධ චෝදනා සම්බන්ධ පරීක්ෂණ මණ්ඩලයට විදේශීය විනිසුරුවරුන් අනිවාර්යයෙන්ම සම්බන්ධ කරගත යුතු බවට සංහිඳියාව උදෙසාවන ප්‍රවිචාරණ කාර්ය සාධක බලකාය ඉදිරිපත් කළ නිර්දේශය ප්‍රතික්ෂේප කරන බව කැබිනට් ප්‍රකාශක රාජිත සේනාරත්න අමාත්‍යවරයා අවධාරණය කළේය.
අපි කාගේත් පැතුම සාධාරණත්වය සහ යුක්තිය මත පදනම් වූ තිරසාර සාමයක්.
දශක ගණනාවක යුද ගැටුම්වලින් අනතුරුව ශ්‍රී ලංකාවේ සාධාරණත්වය, යුක්තිය මත පදනම් වූ තිරසාර සාමයක් ගොඩනැංවීම 'අපි කාගේත් පැතුම' බව සංහිඳියාව සඳහා කාර්ය සාධක බලකායේ සභාපතිනිය පවසයි.
ඒ සඳහා යන ගමනේ අත්‍යවශ්‍ය කොටසක් වශයෙන් ජනතාවගේ අත්දැකීම් මත පදනම් වී සංහිඳියා ක්‍රියාමාර්ගයක් නිර්දේශ කිරීම සිය බලකායේ කාර්යභාරය බවත් නීතිවේදිනී මනෝරි මුත්තෙට්ටුවේගම බීබීසී සංදේශය සමඟ සාකච්ඡාවකට එක්වෙමින් සඳහන් කළාය.
"ඒගොල්ලන්ට පෙනෙන, දැනෙන තුවාල මොනවාද, විසඳ ගන්න බැරිවෙච්ච ප්‍රශ්න මොනවාද?, අන්න එතනින් තමයි අපි පටන් ගන්නේ."
ප්‍රධාන කොන්දේසි දෙකක් මත, සිවිල් සමාජය නියෝජනය කරන කාර්ය සාධක බලකායේ සාමාජිකයන් එකොලොස් දෙනාම ඒ සඳහා එකඟවූ බවත් නීතිවේදිනී මනෝරි මුත්තෙටුවේගම සඳහන් කළාය.
"එකක් තමයි අපි රට වටා ගිහිල්ල, ජනතාවගේ අදහස් විමසලා සකස් කරන වාර්තාව ජනතාවට ලැබෙන්න සලස්වන්න ඕනේ," ඇය සඳහන් කළේ සංදේශයේ සරෝජ් පතිරණ සමඟ සාකච්ඡාවකට එක්වෙමින්.
"කෙලින්ම, ප්‍රමාදයක් නැතිව. එහෙම නොකෙරුනොත් අපි විසින් ඒක කරනවා."
ආචාර්ය පාක්‍යසෝති සරවනමුත්තු සංහිඳියා යාන්ත‍්‍රණ උදෙසා ප‍්‍රවිචාරණ කාර්ය සාධක බලකායේ ලේකම්වරයා වන අතර, ගාමිණී වියන්ගොඩ, විසාකා ධර්මදාස, ජනාධිපති නීතිඥ ශාන්තා අභිමානසිංහම්, මහාචාර්ය චිත‍්‍රලේඛා මෞනගුරු, මහාචාර්ය දයා සෝමසුන්දරම්, ආචාර්ය ෆර්සානා හනීෆා, මහාචාර්ය ගමීලා සමරසිංහ, මිරාක් රහීම්, නීතිඥ කේඩබ් ජනරංජන එහි සෙසු සාමාජිකයෝ වෙති.
කාර්ය සාධක බලකාය ඉදිරියේ සාක්ෂි දෙන පුද්ගලයන්ට සහ එම සමස්ත ක්‍රියාදාමයට සහභාගී වන පිරිස තර්ජන හෝ හිංසනවලින් ආරක්ෂාව සැලසිය යුතුය යන්න ඔවුන් ආණ්ඩුවට ඉදිරිපත් කළ දෙවැනි කොන්දේසියයි.
"ඒ කියන්නේ ආරක්ෂක අංශයෙන් හෝ හිටපු පැරා මිලිටරි කාන්ඩේ අතින් හෝ මේ අයට කිසිම තර්ජනයක් හෝ බලපෑමක් විය නොයුතුයි කියන එක."
කාර්ය සාධක බලකාය ජනතා අදහස් විමසමින් සිටින අතරවාරයේ, අතුරුදහන්වූවන් සම්බන්ධ කාර්යාලයක් (OMP) පිහිටුවීමට ආණ්ඩුව කටයුතු කිරීම පරස්පර තත්වයක් නොවන බවයි සභාපතිනිය පවසන්නේ.
සිවිල් සමාජය සමඟ තවදුරටත් සාකච්ඡා කරමින් එය සංශෝධනය කරන බව අතුරුදහන්වූවන් සම්බන්ධ කාර්යාලය පිහිටුවීමේ කෙටුම්පතේ සඳහන් වන බව පෙන්වා දෙන මනෝරි මුත්තෙට්ටුවේගම, එමෙන්ම අවශ්‍ය සංශෝධන ඉදිරිපත් කිරීමට පාර්ලිමේන්තු මන්ත්‍රීවරුන්ටත් අවස්තාව තිබෙන බව වැඩිදුරටත් පැවසීය.
ctf.srilanka@gmail.com නැමැති විද්‍යුත් තැපෑල ඔස්සේ හෝ, ''ලේකම්, සංහිඳියා යාන්ත‍්‍රණ උදෙසා ප‍්‍රවිචාරණ කාර්ය සාධක බලකාය, සංහිඳියා යාන්ත‍්‍රණ පිළිබඳ සම්බන්ධීකරණ ලේකම් කාර්යාලය, ජනරජ ගොඩනැගිල්ල, ශ‍්‍රීමත් බාරොන් ජයතිලක මාවත, කොළඹ 01'' යන ලිපිනයට ලියාපදිංචි තැපෑලෙන්ද ජනතාවට සිය අදහස් ලියා දැන්විය හැකි බවත් කාර්ය සාධක බලකාය සඳහන් කරයි.
නරීතා ගුවන්තොටේදී අගමැති හරසරින් පිළිගැනේ.
ජපාන නිල සංචාරය ආරම්භ කරමින් අග්‍රාමාත්‍ය රනිල් වික්‍රමසිංහ මහතා, මහාචාර්ය මෛත්‍රී වික්‍රමසිංහ මහත්මිය ඇතුළු දූත පිරිස ඊයේ (10 දා) ජපානයේ වේලාවෙන් ප.ව. 5.30 ට පමණ නරීතා ජාත්‍යන්තර ගුවන් තොටුපළින් ජපානයට ළඟාවූහ.
ශ්‍රී ලංකා අග්‍රාමාත්‍යවරයා ඇතුළු දූත පිරිස පිළිගනු ලැබූයේ ජපාන අග්‍රාමාත්‍යවරයාගේ විශේෂ උපදේශක හිරෝතෝ ඉෂුම් මහතා, ජපානයේ ශ්‍රී ලංකා තානාපති මහාචාර්ය ධම්මික ගංගනාත් දිසානායක මහතා සහ ශ්‍රී ලංකාවේ ජපාන තානාපති කෙනිචි සුගනුමා මහතා සහ එම මහත්මිය ඇතුළු කාර්ය මණ්‌ඩලය විසිනි.
අග්‍රාමාත්‍යවරයාගේ ජපාන නිල සංචාරයේ නිල සාකච්ඡා හෙට (11දා) ආරම්භ වීමට නියමිතය.
එක්සත් ජාතික පක්ෂ මූලස්ථානයේදී නෙස්ලේ සමාගම විසින් ප්‍රවර්ධන වැඩසටහනක් පැවැත්වීම.
එක්සත් ජාතික පක්ෂ මූලස්ථානයේදී නෙස්ලේ සමාගම විසින් ප්‍රවර්ධන වැඩසටහනක් පැවැත්වීම සම්බන්ධයෙන් සිය විරෝධය පළ කරන බව පාරිභෝගික අයිතීන් සුරැකීමේ ජාතික ව්‍යාපාරය පවසා සිටියි. 
පාරිභෝගික අයිතීන් සුරැකීමේ ජාතික ව්‍යාපාරයේ සභාපති රංජිත් විතානගේ මහතාගේ අත්සනින් යුතුව මාධ්‍ය වෙත නිකුත් කරන ලද නිවේදනයක මේ බව සදහන්ව අැති අතර නෙස්ලේ සමාගමේ නිෂ්පාදන තුළින්, රටේ ජනතාවට වස විස කවන බවට සාක්ෂි සහිතව ඔප්පු කිරීමේ හැකියාවක් තම සංවිධානය සතු බවද අදාළ නිවේදනය තුළ වැඩිදුරටත් සදහන්ය.
එක්සත් ජාතික පක්ෂයේ මහ ලේකම් කබීර් හෂිම් මහතා බහුජාතික සමාගම් වල ගැත්තෙකු වී අැති බව, අදාළ ප්‍රවර්ධන වැඩසටහන සදහා අවස්ථාව ලබා දීම තුළින් ගම්‍ය වන බවත් මෙම සිදුවීම සම්බන්ධයෙන් වහාම ප්‍රකාශයක් නිකුත් කිරීමට කටයුතු කරන ලෙස අමාත්‍ය කබීර් හෂීම් මහතාගෙන් ඉල්ලා සිටින බවත් පාරිභෝගික අයිතීන් සුරැකීමේ ජාතික ව්‍යාපාරය අදාළ නිවේදනය තුළින් වැඩිදුරටත් අවධාරණය කර සිටියි.
ජේ.ආර්. ජයවර්ධන මහතාගේ සහෝදරයකු වන කෝබට් ජයවර්ධන පැවිද්ද ලබා අප ඇසුරේ ගංගාරාමයේ වැඩ සිටියා.
විජයවර්ධන පවුලේ හැංගිච්ච රහස ඞී.ආර්. විජයවර්ධන මහතායි. එමෙන්ම රූබි විජයවර්ධන මැතිනියයි. ඔවුන්ගේ වැඩිමහල් දියණිය නාලනී වික‍්‍රමසිංහ මහත්මියයි. එතුමියගේ සැමියා වන්නේ එස්මන්ඞ් වික‍්‍රමසිංහ මහතායි. ඔහු මෙරට ප‍්‍රවෘත්ති පත‍්‍ර කලාවේ විප්ලවය කළ නිහඬ පුද්ගලයායි. රනිල් වික‍්‍රමසිංහ මහතා ඔවුන්ගේ පුත‍්‍රයායි.
සතර බ‍්‍රහ්ම විහරණ ගැන බුදුන්වහන්සේ දේශනා කළා. මෙත්තා, කරුණා, මුදිතා, උපේක්ඛා යනු එයයි.  ඕනෑම කෙනකුට තිබිය යුතු ශ්‍රේෂ්ඨතම ගුණය මෛත‍්‍රියයි. සමානාත්මතාව, කැපවීම, ඉවසීම වැනි ගුණාංග ද පැවැතිය යුතුයි.
මා දුටු විඳදරා ගැනීමේ හැකියාව ඇති පුද්ගලයකු මෙරට සිටිනවා නම් ඒ ශ්‍රේෂ්ඨම පුද්ගලයා හිටපු ජනාධිපති ජේ.ආර්. ජයවර්ධන මහතායි. ඉන් පසුව තාන්න-මාන්න නිලතල ලැබුණා සේම එහි දුක්බර ස්වභාවයත් හොඳින් විඳගත් ශ්‍රේෂ්ඨ පුද්ගලයා ලෙස රනිල් වික‍්‍රමසිංහ මහතා හඳුන්වාදිය හැකියි.
රටේ ගිනිගන්න ප‍්‍රශ්න නිවන්න අප කවුරුත් කැපවිය යුතුයි. ඉදිරියට එන වෙසක් දිනය ඒ සඳහා සුදුසු දිනයයි.
විදේශීය ජාතීන් මෙරටට එන අවස්ථාවේ සියලූම ජාතීන් එකා වගේ කටයුතු කළ යුතුයි. අපට ලැබී ඇති අවනම්බු නැති කර ගැනීමට එය හොඳ අවස්ථාවක් වේවි.
අපි සියලූම වාද බේද අමතක කර මධ්‍යස්ථව, සමගියෙන්, එකමුතුව රට ගොඩනගමු. රනිල් වික‍්‍රමසිංහ අගමැතිතුමාට සහ ජනපති මෛත‍්‍රීපාල සිරිසේන මහතාට දිය හැකි ශක්තිය එයයි.”
සෞඛ්‍ය පෝෂණ සහ දේශීය වෛද්‍ය අමාත්‍ය දොස්තර රාජිත සේනාරත්න මහතා
”රනිල් වික‍්‍රමසිංහ ගැන මෙවැනි වේදිකාවක විනාඩි කීපයකින් කතා කර නිම කරන්න බැහැ. ඒ නිසා එක් පැතිකඩක් ගැන පමණක් මා කතා කරන්නම්.
එතුමා ආදී රාජකීය විද්‍යාලයේ ශිෂ්‍යයකු වෙනවා. රාජකීය බව එක් පැත්තකිනුත්, අනික් පැත්තෙන් සරල බවත් ගැන මා අද කතා කරනවා.
1948 නිදහස ලැබුණු පසු අප රටේ නායකත්වය බාරගත් සියලූම දෙනා විදේශ අධ්‍යාපනය ලැබූ අයයි. ඩඞ්ලි, ජේ.ආර්., සර් ජෝන්, සර් ඔලිවර් ගුණතිලක, නුගවෙල, කන්නන්ගර ආදීන් විදේශ අධ්‍යාපනය ලැබූ නායකයන් වූවා.
1951 දී බණ්ඩාරනායක මේ කඳවුරෙන් ඉවත්වී වෙනම පිළකට ගමන් කළා. ඒ පිළෙහි සිටි නායකයන් ද විදේශ අධ්‍යාපනය ලැබූ අයයි. බණ්ඩාරනායක, ශ්‍රී නිශ්ශංක, ඒ.පී. ජයසූරිය, ජෝර්ජ් ආර්. ද සිල්වා ඒ කඳවුරේ සිටියා.
මේ පිල් දෙකටම මැද සිටි සම සමාජ පක්ෂ නායකයන් වූ අයත් විදේශ අධ්‍යාපනය ලැබූ අයයි. එන්.එම්. පෙරේරා, කොල්වින් ආර්. ද සිල්වා, ලෙස්ලි ගුණවර්ධන, දොස්තර එස්.ඒ. වික‍්‍රමසිංහ, පිලිප් ගුණවර්ධන, පීටර් කෙනමන් ආදීන් ඒ අතර වෙනවා.
මේ පළමු පරපුරෙන් පසුව අපට දෙවැනි පරපුර හමුවෙනවා. ඒ පරපුර මෙරට ජාතික අධ්‍යාපනය සමග මුසු වෙනවා. රනිල් වික‍්‍රමසිංහ එහි සුවිශේෂී නිෂ්පාදනයයි. මෙරට විශ්වවිද්‍යාලයක අධ්‍යාපනය ලබා අගමැති වූ පළමු දේශපාලකයා රනිල් වික‍්‍රමසිංහයි.
1953 දී රනිල් රාජකීය විද්‍යාලයට ඇතුළු වෙනවා. ඒ රටට සුවිශේෂී වසරකයි. හර්තාලය ඇරැුඹුණේ 1953 දීයි. රනිල්ගේ පියා මෙරට මාක්ස්වාදී දේශපාලනය හැදෑරූ ලංකා සම සමාජ පක්ෂයේ ඉහළ නායකයකු වූවා.
එස්මන්ඞ් වික‍්‍රමසිංහ මහතාගේ විවාහය ගැන ලංකා සම සමාජ පක්ෂය මධ්‍යම කාරක සභා රැස්වීම් දෙකක කතා කළා. ධනපති පවුලක් වන විජයවර්ධන පවුල සමග එස්මන්ඞ් වික‍්‍රමසිංහ සහෝදරයා විවාහ ගිවිස ගත්තේ කෙසේ ද යනුවෙන් ඒ සාකච්ඡුා පැවැත්වුණා.
එස්මන්ඞ් වික‍්‍රමසිංහ මහතා විජයවර්ධන පවුලෙන් විවාහය කරගෙන විජයවර්ධන පවුලේ ධනය සම සමාජ ව්‍යාපාරය වෙනුවෙන් යෙදිය යුතු යැයි මොරටුව සම සමාජ පක්ෂ මන්ත‍්‍රී හර්මන් පීරිස් යෝජනාවක් ඉදිරිපත් කළා. ඒ අනුව විජයවර්ධන පවුලෙන් විවාහ ගිවිස ගන්නට ඔහුට අවසර දුන්නා.
එස්මන්ඞ් වික‍්‍රමසිංහගේ සහෝදර බිෂෝප් ලක්ෂ්මන් වික‍්‍රමසිංහ වරෙක ගුණදාස අමරසේකර සමග කී කතාවක් අමරසේකර මට පැවැසුවා. ”ගුණදාස මා කිසිවිටෙක යූ.එන්.පී. එකට ඡුන්දය දී නැහැ” යනුවෙන් ඔහු ප‍්‍රකාශ කර තිබුණා. ඒ තමයි වික‍්‍රමසිංහ පවුල.
පසු කලෙක වෙන මත දැරුවත් රනිල් වික‍්‍රමසිංහට ඒ ආභාෂය හොඳින්ම ලැබුණා. රාජකීය මව එක් පැත්තකින් තබාගෙන අනෙක් පැත්තෙන් පියාගේ ඇති සරල බව තබාගන්න රනිල් කැමතියි.
70 දශකය වනවිට ඔහු නීති උපාධිය ගෙන නීති විදුහලට ගොස් නීතිවේදියකු බවට පත්වුණා. නීති පීඨ ශිෂ්‍ය සංගමයේ නායකයකු ලෙස ක‍්‍රියා කළා.
රබර් සෙරෙප්පු දෙකක් දමා සරසවියට එන රනිල් මට තවමත් මතක යැයි මා සමග ජනවේගය ව්‍යාපාරයේ වැඩ කළ දැනට  ඕස්ටේ‍්‍රලියාවේ සිටින මාවෝවාදියකු වන ශ්‍රී ස්කන්ධ රාජා මහතා මා සමග පැවැසුවා.
මා එජාපයට පැමිණි පසු ශ්‍රී ගැන විස්තර රනිල්ට කියන විට හාර හාර ඔහු ගැන තවදුරටත් විමසුවා. තද වාමාංශික මතධාරියකු පිළිබඳවත් ප‍්‍රසංශ සහගතව කතා කිරීමේ ගුණය රනිල් සතුයි.
ඔහු එක් පැත්තකින් සරසවියේ ශිෂ්‍ය සටන් පෙරමුණේ සිටිනවා. අනෙක් පැත්තෙන් රාජකීය සබඳතා අතහැරියේ නැත. රාජකීය ශාන්ත තෝමස් මහ ක‍්‍රිකට් ගැටුම නරඹන්නට ඔහු නොවරදවාම යනවා. මේ කොන් දෙකෙහි සංකලනය වී ගමන් කරන්න එතුමාට හැකිවුණා.
එකල දේශපාලන නායකයන් නායකත්වයට පත්වීම සඳහා ආගම පවා වෙනස් කරන යුගයක පැවතුණා. බොහෝ රාජකීයයන් අප වැනි ආනන්ද නාලන්දියන් අඳින ජාතික ඇඳුම පොරවා ගන්නා විට රනිල් රාජකීය විදුහලේ පුරුදු යුරෝපීය ඇඳුම කිසිදා අත් හැරියේ නැහැ. ඇඳුමින් දේශපාලන ප‍්‍රතිපත්ති මාලාව අපට කියාදෙන්න ඔහු තැත් කළේ නැහැ.
2001 රජයේදී මා රනිල් සමග ඉතා සමීපව වැඩ කළා. ඔහුගේ හොඳ ගතිගුණ මා එකල තේරුම් ගත්තා. මනුස්සකම, සරලබව මෙන්ම ඔහු රකින මිනිහා ඔහු සියලූ දේ පසෙක දමා ආරක්ෂා කළා.
මා මිත‍්‍ර මංගල සමරවීර එදා මට හතරවටින් පහර දෙන විට ශබ්ද කෝෂ, සිංහල සාහිත්‍ය ග‍්‍රන්ථ ගෙනැවිත් ඒවාට උත්තර බැඳිය යුතු ආකාරය ඉගැන්වූයේ රනිල් වික‍්‍රමසිංහයි.
2001 දී රාජකීයයන් 18 දෙනකු පාර්ලිමේන්තුව ජයගෙන හිටියා. ඔවුන් පිළිගැනීම සඳහා රාජකීය විදුහලේ උත්සවයක් තිබුණා. එහි ප‍්‍රධාන ආරාධිත වූ අගමැති රනිල් මෙසේ කියනවා. ”අපගේ පිය පරපුරට, අනගාරික ධර්මපාල, ජේම්ස් පීරිස්, ශ්‍රීමත් පොන්නම්බලම් රාමනාදන්, පොන්නම්බලම් අරුණාචලම්, ජෝන් කොතලාවල, ජේ.ආර්. වැනි අයට මග කියා දුන්නේ රාජකීය විදුහලයි. අප සැවොම ඉතිහාසය, දේශපාලනය, සාහිත්‍ය ඉගෙන ගත්තේ මෙහිදීයි. විනය උගත්තේත් මෙහිදීයි.”
රාජකීය විදුහල ගැන මා මෙතරම් කතා කරන්නේ ඇයි? ඔහුට රාජකීය විදුහලෙන් ලැබුණු හොඳම ආභාෂය ලිබරල්වාදයයි. ඔහු ලිබරල් අන්දමින් නිදහස්ව සිතනවා. ඔහු නිදහස් චින්තනය නිසා සිංහල ජාතිකත්වයටම යටවුණේ නැහැ. සියලූ ජාතීන් නියෝජනය වන ශ්‍රී ලාංකික ජාතිය ගැන හැම විටම කල්පනා කළා. සිංහල මිනිසුන් සමග එක්ව ශ්‍රී ලාංකික ජාතිය රැුක ගන්නා ආකාරය ගැන රනිල් කල්පනා කළා.
රනිල්ට බහුතර සිංහල ජනතාව දිනා ගන්න නොහැකි යැයි චෝදනාවක් තිබුණා. එය චෝදනාවක් පමණයි. ඊට පිළිතුරු දීමට ඔහු රාජකීය පෙනුම අතහැරියේ නැහැ. එය අවශ්‍ය වන්නේත් නැහැ. අවශ්‍ය වන්නේ සිංහල සමාජය පොදු ශ්‍රී ලංකාව වෙනුවෙන් දිනා ගැනීමේ දේශපාලනය ක‍්‍රියාත්මක කිරීමයි.
රනිල් වික‍්‍රමසිංහ දේශපාලන අනන්‍යතාව රාජකීය හැඩතලය යොදා ගැනීමට මීට වඩා සුදුසු කාලයක් නැහැ. එය මීට වඩා අත්‍යවශ්‍ය වන කාලයක් ද නැහැ. ශ්‍රී ලාංකික අනන්‍යතාව ගොඩනැගීම සඳහා රනිල් වික‍්‍රමසිංහ රාජකීය පසුතලය යොදා ගනිමු.”
මුඛ්‍ය දේශනය පැවැත්වූ ඉන්දීය පාර්ලිමේන්තුවේ විදේශ කටයුතු කාරක සභාවේ සභාපති සම්මානලාභී ලේඛක ශෂී තරූර් මහතා
”ශ්‍රී ලංකාවේ ඇති දැඩි පරිසර නීති බොහෝවිට ඉන්දීය ආයෝජකයන්ට හිරිහැර ගෙනදෙන අවස්ථා තිබෙනවා. නමුත් චීනය ඒ නීතිවලින් ගැලවී යන බව අපේ හැඟීමයි. ඒ පිළිබඳව ලංකා රජය අවධානය යොමු කරන්න.
ජනවාර්ගික ප‍්‍රශ්නය සඳහා කඩිනම් විසඳුමක් අවශ්‍ය බව ඉන්දියාවේ මතයයි. නමුත් ඒ වෙනුවෙන් කිසිවිටෙක ඉන්දියාව ලංකාවේ ස්වාධීන බවට බලපෑමක් කරන්නේ නැහැ. ලංකාවේ ශීඝ‍්‍ර සංවර්ධන කාර්යය සඳහා ඉන්දියාවේ උපරිම සහයෝගය ලැබෙනවා. ආයෝජන වෙනුවෙන් ඉන්දීය සහයෝගය පළ කරනවා.
ශ්‍රී ලංකාවේ ජනවාර්ගික ප‍්‍රශ්නයට විසඳුම දීම තමිල්නාඩුවේ සිටින මිලියන 70ක ජනතාවටත් සහනය සැලසීමක් බව කිව යුතුයි.”
ක‍්‍රිස්තියානි කටයුතු සහ ඉඩම් අමාත්‍ය ජෝන් අමරතුංග මහතා පිළිගැනීමේ කතාව පැවැත්වීය.
මහා සංඝරත්නය, මැල්කම් කාදිනල් රංජිත් කොළඹ අගරදගුරුතුමන් ඇතුළු සෙසු ආගමික නායකයෝ ද මැති ඇමැතිවරු ඇතුළු විශාල පිරිසක් ද මේ අවස්ථාවට සහභාගි වූහ.

